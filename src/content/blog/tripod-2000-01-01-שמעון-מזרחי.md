---
title: ":: שמעון מזרחי ::"
pubDate: "2000-01-01"
source: "tripod"
category: "sports"
original_file: "/writings/sports/Articles/fog0000000083.html"
---

**


 










 |



 |


 |

**Sat, 28 August 1999**

 

# :: שמעון מזרחי ::

## יריב צור ועודד קרמר

 

מה ההבדל בין ההכנות של מכבי בעונה הזו מההכנות בשנים קודמות?**

 

כבר שנה שלישית או רביעית שאנו עורכים מחנה אימון בבורמיו, אבל קצב משחקי האימון השנה הוא הרבה יותר מהיר ואינטנסיבי. התחלנו השבוע בטורניר תל-אביב, בשבוע הבא, אנחנו נוסעים לניקוסיה, לטורניר בהשתתפות פאנאתנייקוס – עם עודד קטש, פרטיזן בלגרד, בנטון טרוויזו ואלופת אירופה ז'אלגיריס קובנה.

אחרי הטורניר אנחנו חוזרים לארץ לשמונה שעות ומייד ממריאים שוב לטורניר בלונדון עם לונדון טאוורס, אמריקן אתלטיק אקשן ובנטון טרוויזו. את משחקי ההכנה יסיים משחק ראווה מול נבחרת חיפה, שהכנסותיו קודש למחלקה האונקולוגית בבי"ח רמב"ם. בסך הכל, אנחנו הולכים לשחק כשלושה-עשר משחקי הכנה טרום-עונתיים, ואני חושב שזה קצב משחקים די טוב כהכנה לעונה הארוכה שמצפה לנו.

 

**האם זה לקח שלמדתם מעונות קודמות, כדי להגיע יותר מוכנים לליגה האירופאית?**

 

תמיד עשינו משחקי הכנה, כך שאני לא בטוח שזה לקח שלמדנו, אבל בהחלט למדנו לקחים משנים קודמות. קודם כל, כשאתה מגיע עם קבוצה של חמישה שחקנים חדשים, אתה לא צריך לצפות לנצח בכל משחקי האימון. חשוב לנצח, בשביל הרוח הקבוצתית, אבל יותר נכון ויותר חשוב לגבש קבוצה. הכוונה היא שצריך לתת למאמנים את ההזדמנות לבצע כמה שיותר חילופים, כדי שהם יוכלו לבדוק את מי שנמצא על המגרש, לכן, המאמנים הולכים לנסות במשחקי האימון, כולל טורניר תל-אביב, את כל ההרכבים האפשריים, גם אם זה אומר שכל שחקן ישחק רק חלק מהמשחק. המטרה היא לגבש את ההרכב הטוב ביותר לקראת הליגה והליגה האירופאית שמתחילה ב- 23 לספטמבר.

 

**יש תחושה שבשנים האחרונות, מאגר האוהדים של מכבי קצת ירד, יש פחות התעניינות במכבי בארץ. האם אתם מתכננים לעשות משהו בקשר לזה?**

 

אתם מציגים נתון לא מדויק. אם הייתם עוברים על הדף הרשמי שפיב"א הוציאה בסוף העונה שעברה, הייתם מגלים שמכבי תל-אביב היא הקבוצה שבמסגרת האירופאית, בין כל עשרים וארבע המועדונים שנטלו חלק בליגה האירופאית, שהביאה הכי הרבה צופים למשחקים שלה. יש לנו ממוצע של 9,400 צופים כל משחק אירופאי, ולא רק זה, מכבי היא גם הקבוצה הכי מושכת קהל כשהיא משחקת בחוץ. גם מול קבוצות גדולות כמו אולימפיאקוס או ברצלונה. אני גם יכול להגיד שקצב מכירת המנויים שנה שעברה היה מדהים. אנחנו מכרנו מנויים כמו שלא מכרנו באף עונה אחרת, ואני מקווה שבעונה הזאת, נצליח אפילו למכור יותר.

 

**הכוונה היא לגבי המעגל השני, האוהדים שלא באים למגרשים**

 

אנחנו בנויים היום בצורה כזאת, שאנחנו יכולים להגיד בדיוק, כמה מהמנויים שנמכרו הם מנויים חדשים, וכמה הם מנויים וותיקים שחוזרים שוב, הכל הרי ממוחשב. אנחנו רואים שלפי קצב מכירת הכרטיסים יש השתלבות גדולה מאוד של צעירים ונוער שקונים מנויים, ולא סתם קונים כרטיס במגרש בערב המשחק. מדי עונה ועונה, ישנם אוהדים צעירים שמצטרפים למועדון, ובשבילי זה דבר שמחמם את הלב.

 

**פעם מכבי היתה "הקבוצה של המדינה", ויש טענות שחלק מהירידה בתדמית היא בגלל ההתעקשות שלכם לשדר את המשחקים בערוץ 1 ****–**** אם פעם הערוץ הראשון היה העוגן של מכבי, היום מכבי היא העוגן האחרון של הערוץ הראשון**

 

זאת שאלה טובה, אבל יש בעיה עקרונית. אם היינו משדרים את המשחקים בערוץ שאין אפשרות לכלל הקהל הרחב לצפות בו, כמו שאני שומע למשל היום התמרמרות מחיילים ואנשים בצפון הארץ ודרומה על כך שהם לא יכולים לצפות במשחקי הנבחרת והליגה בכדורגל, כי הם משודרים בכבלים. אנחנו מאפשרים לקהל הרחב, והרי אין בית בישראל שאין בו מקלט טלוויזיה, לצפות במשחקים. אנחנו לא מגבילים את זה למנויי הכבלים, למרות המספר הגבוה שלהם. העובדה היא שאנחנו הולכים עם ערוץ אחד, למרות שזה בא על חשבון הכנסה כספית גדולה, והדוגמה הטובה לזה הנה העובדה שערוץ 5 שילם להתאחדות לכדורגל סכומי עתק שלא היו מובנים. מכבי תל-אביב יכלה למכור את הזכויות לכבלים, ולזכות בתמורה כספית הרבה יותר גדולה, אבל היא העדיפה לתת חשיפה מרבית לקבוצה, ולתת לקהל האוהדים לצפות בה.

 

**כבר הרבה הרבה שנים שיד-אליהו הוא הבית של מכבי. האם אתם מרוצים מהתנאים שם, ואילו שיפורים מתוכננים?**

 

נושא השיפוצים ביד-אליהו, למרות שהוא נוגע לנו באופן ישיר, לא ממש נמצא באחריותנו, השנה עיריית תל-אביב העבירה את הניהול של ההיכל, יחד עם אצטדיון בלומפילד לחברת ניהול משותפת. אנחנו מכירים את התכניות לשיפוץ אצטדיון בלומפילד, אבל אנחנו חושבים שעוד קודם, ההיכל חייב לעבור שיפוץ שיתאים אותו לסטנדרטים האירופאיים הקיימים כיום. בשנות השבעים והשמונים יד-אליהו נחשב לאחד מהיכלי הספורט הטובים באירופה. היום בהרבה מאוד דברים, אנחנו לא מדביקים את הקצב. אין לנו חדרי עיתונות מספיק טובים, אין לנו חדרי תקשורת מספיק טובים, אין לנו באולם עצמו חדר כושר, זה לא מותרות. לא ייתכן, ששחקנים יילכו להתאמן בחדר כושר ברמת אביב גימל, ואז יבוא להתאמן בכדורסל בהיכל. חדר הכושר צריך להיות לידם כדי שיוכלו להשתמש בו לפני האימון או אחריו. עוד דברים שחסרים ביד-אליהו הם תנאי עבודה מינימליים לעיתונאים שמגיעים מכל רחבי אירופה לסקר את המשחקים, ודבר נוסף שאנחנו רואים כמעט בכל מגרש ביבשת, זה תאים פרטיים ביציע שמאפשרים לאוהדים לקנות או לשכור תא אישי בתוך האצטדיון שמשמש כמקום הקבוע שלהם במשך שנים רבות. עוד דבר, זו הקמת תשתית לדוכני מכירה שבהם אוהדים יוכלו לרכוש מוצרים שקשורים למכבי תל-אביב, כיוון שמכבי היא המשתמשת המרכזית בהיכל בשלושים השנה האחרונות. על-פי שיחות שניהלתי עם מנכ"ל עיריית תל-אביב ועם הנהלת ההיכל, אנחנו מבינים שהחלפת הפרקט והקמת חדר כושר נמצאים כרגע על סדר היום, וכבר תוקצבו עבורם כמיליון שקלים בשנת העבודה הנוכחית. אני מקווה שכך אכן ייעשה. כמו כן, כבר בטורניר תל-אביב נהנה משעוני עצר חדשים, לוח תוצאות ושעוני שלושים שניות חדשים.

 

**האם מכבי מתכוונת להשתתף בשיפוץ ההיכל?**

 

אנחנו משלמים דמי שכירות גבוהים ביותר על שימוש בהיכל, ואנחנו לא משתמשים בו שלוש מאות שישים וחמישה ערבים בשנה, אלא מספר מוגבל וקבוע מראש של משחקים ואימונים, ולכן אנחנו בדיעה שההיכל צריך להעמיד את כל המתקנים האלה.

 

**נדב הנפלד אמר במסיבת העיתונאים, שהוא לא ידע לפני שהוא חתם על החוזה בקבוצה שהוא לא הולך להיות בחמישיה הפותחת, זה הולך להוות בעיה מבחינת היחסים בתוך הקבוצה?**

 

נדב חתום בקבוצה לפחות לשנתיים הקרובות, אני לא מכיר אף חוזה של שחקן או של מאמן, שכתוב בו כמה דקות השחקן ישחק. אנחנו בנינו השנה קבוצה מאוד מאוזנת שבה שמונה שחקנים מהסגל מתאימים להיות שחקני חמישיה בכל קבוצה באירופה. הרעיון שמאחורי הגישה הזאת, הוא לתת לצוות המקצועי יכולת לבצע שינויים בהרכב הפותח בהתאם לצרכים שלהם. כמו שהיה ברור בשנים האחרונות שנדב יפתח בחמישיה בתשעים ותשע אחוז, עכשיו זה קצת פחות ברור. מה שלא משתנה זו העובדה, שגם בליגה וגם באירופה, נדב ממשיך להיות הקפטן של מכבי תל-אביב כמו שהיה בשנים האחרונות, ואחד משחקני המפתח בקבוצה.

 

**האם מכבי שקלה להחזיר את דורון ג'מצ'י לעונת פרישה?**

 

עד עכשיו לא היו שום מגעים כאלה, וזה לא עומד על הפרק.

 

**השנה קרה משהו מאוד מיוחד ****–**** שני שחקנים ישראלים ששיחקו במכבי עברו לשחק בקבוצות אחרות באירופה. האם זה מעיד על כך ששחקנים כבר לא רואים במכבי מועדון פאר אירופאי?**

 

אני לא מתכוון לפגוע באף אחד, וחשוב לי להדגיש את זה, אבל ללכת לשחק בספרד בקבוצה שמדורגת במקום השביעי, זה הטופ של אירופה? קבוצה שלא משתתפת בליגה האירופאית? אני חושב שמכבי תל-אביב נחשבת בין הקבוצות המובילות באירופה, ואני לא צריך להעיד על עצמי, תשאלו במועדונים אחרים, ותגלו שאנחנו נחשבים לאחד ממועדוני הצמרת. אנחנו יכולים רק להתגאות בעובדה הזאת.

 

**אבל בשנים האחרונות, מכבי לא ממש מצליחה להגיע לשלבים הגבוהים באירופה. יש סיכוי שהיא תצליח לחזור לשם?**

 

תראו, קבוצה כמו ז'אלגיריס הגיעה לפיינל פור וזכתה בליגה האירופאית, מבלי שנמנתה אף פעם על הקבוצות המובילות באירופה, לא מאז שסאבוניס שיחק שם. להשתתף בשלושים השנים האחרונות עשרים ותשע פעמים במה שהיה פעם ליגת האלופות והיום הליגה האירופאית זה הישג שאין לאף קבוצה אחרת באירופה. לא ריאל מדריד, לא ברצלונה, לא לשום קבוצה איטלקית, לא אולימפיאקוס ולא פאנאתנייקוס. השאיפות שלנו הם ללכת צעד צעד, הגענו בשנה שעברה לשלב ההצלבה, והמטרה השנה היא ללכת צעד אחד קדימה. אני מאמין שאם נצליח השנה להגיע להצלבה אחת נוספת – שלב אחד לפני הפיינל-פור, נגיע גם לפיינל-פור.

 

# ומה לגבי הליגה, או שזו אפילו לא שאלה?

 

הליגה וגביע המדינה הם הלחם והחמאה שלנו, וזו לא הפעם הראשונה שאני אומר את זה. הליגה והגביע הם המטרות הראשונות שלנו, פה אין פשרות. אין בכלל ספק שאנחנו רוצים מאוד לזכות שוב באליפות.

 

**וזה מעלה את השאלה, האם השליטה שלכם בליגה לא פוגעת בכם באירופה?**

 

אני לא יודע. אני לא יכול לדבר על פגיעה. תראה לי קבוצה אחת בליגה הלאומית שלא מתחילה את העונה במטרה לנסות לקחת ממכבי את האליפות, כי אם לא – בשביל מה מתחילים לשחק, בשביל לא לרדת ליגה? (באמת לא ברור למה – ע.ק, י.צ.). כל קבוצה משחקת כדי לזכות באליפות, ולא כדי לא לזכות באליפות. אנחנו מגיעים לכל עונה, במטרה לזכות באליפות. ואנחנו פשוט עומדים במשימות שאנחנו מציבים לעצמנו.

 

**הכוונה היא, האם ליגה חזקה ותחרותית יותר לא היתה משפרת את היכולת שלכם להתחרות באירופה?**

 

אנחנו תמיד שמחים שהמתמודדות שלנו יהיו בעלות כוח כדי שהן יוכלו להתמודד איתנו בצורה שווה, אבל אנחנו עוד יותר שמחים כשאנחנו מתמודדים מולן ומנצחים.

 

**אתה מתחיל עכשיו את השנה השלושים ואחת שלך במכבי. זה לא משעמם אותך כבר?**

 

בשלושים השנה האחרונות, למעט שנה אחת בתשעים ושתיים, זכיתי עם מכבי באליפות, זה לא משעמם בכלל, תתפלאו לדעת. כל אליפות היא בשבילי כמו לידה מחדש. בצד כל אליפות יש את המוקשים ואת המכשולים שצריך לעבור, פעם בצורה של קבוצה כזאת ופעם בצורה של קבוצה אחרת. אני למשל, לא זוכר מלבד בעונה שבה הפסדנו את האליפות שמכבי הגיעה לסדרת הגמר מהמקום השני בלי יתרון הביתיות, והנה בשנה שעברה, זה קרה, ההתרגשות היתה רבה, ובכל זאת זכינו באליפות.

 











 |