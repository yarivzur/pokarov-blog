---
title: "Channel10"
pubDate: "2002-01-11"
source: "tripod"
category: "tv-reviews"
original_file: "/writings/2fg/TV/2002/Channel10.html"
---


 

לפעמים אנשים מבינים שהם עשו טעות, ומתנצלים. אבל אלו אנשים שהם לא חברים שלנו, או אוהדי הפועל (הקבוצה השניה מוכלת בראשונה, כמובן). אנחנו מאמינים שאם המון אנשים צועקים עליך ואומרים לך שאתה חרא – כנראה שיש להם בעיה עם חוש הריח. מאז שכתבנו כאן בשבוע שעבר על לוח השידורים המתוכנן של "ערוץ 10", התקשרו אלינו לא מעט אושיות ברנז'ה ושרפו לנו את השערות באוזניים. הטיעונים נגד הקטע שכתבנו בשבוע שעבר התחלקו, כמו כל דבר בצבא, לארבע (כן, למרות הקיצוצים החליטו להוסיף שם עוד סעיף לכל דבר. כאילו אין במדינה עניים):

א.     
 איך אפשר לכתוב ארבע מאות מילים על תוכניות שעדיין לא שודרו, וחלקן אף לא צולמו.

ב.     
 לוח השידורים שפורסם בעיתונות לא היה לוח השידורים האמיתי אלא הדלפה זדונית של גורמים עוינים (החיזבאללה, האלה, פשוט פוחדים על הרייטינג של אל מאנר)

ג.     
 התקפות אישיות – מזא'נר מי-נתן-לכם-לכתוב?-זה-עיתונות-זה?

ד.     
 וכמובן, קללות בראנז'איות – "שהרייטינג שלכם יפול מתחת לזה של טלעד".

אז הנה התשובה שלנו במרוכז – קודם כל: לכו חפשו מי ינענע אתכם, יא חבורת שותי אספרסו עם הזרת למעלה בקפה הבימה. דבר שני: הביקורת שלנו הייתה על לוח המישדרים באופן כללי, והסיבה היחידה שבכלל התיחסנו לתוכניות היא, כפי שבוודאי יכלו להבחין אלו מכם שלא מסתכלים כל היום בתמונות של עצמם, שהן מרכיבות את הלוח. דבר שלישי: מה שכתבנו התבסס על הדברים שפורסמו בציבור. גורמים זרים הדליפו שטויות? אולי כדאי שתקימו מחלקת בטחון שדה.

בכל אופן, כעונש על ההתנהגות הנלוזה שלנו הסכמנו ללכת למסיבת העיתונאים שבא הושק לוח השידורים האמיתי של ישראל 10 (אנחנו מקווים. יכול להיות שגם הפעם מדובר בגורם עוין עם יכולת תחכום מפתיעה). להגיד לכם שהתקבלנו בחמימות? אם מבטים יכלו להרוג היינו יותר מתים מהקריירה של נאור ציון.

למעשה אפילו לא טעינו בגדול. אומנם את ג'פרדי תנחה רוני יובל ולא ירון פאר, את "פטנט" ינחה שמוליק טייר ולא שרון טייכר ווטל ברמן לא מגיש סתם תוכנית לילה אלא תוכנית שתתעסק בשולי החדשות. קבלו תיקון. אבל עם כל הכבוד לאנשים שעוסקים במלאכה אנחנו ממשיכים לעמוד מאחורי מה שכתבנו. אם התוכניות שלכם יהיו טובות, נכתוב עליהם דברים טובים. אם הם היו חרא – נדמה לנו שכבר ראיתם את הפריוויו.

 

 

 

 











