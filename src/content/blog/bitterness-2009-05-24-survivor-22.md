---
title: "יומן הישרדות / 23.5.2009"
pubDate: "2009-05-24T14:14:54"
source: "bitterness-inc"
category: "Bitterness Inc"
original_id: 206
---

אז זהו. נגמרה עוד עוד עונה של הישרדות 10 (לא היה עדיף לקרוא לה “הישרדות ישראל?” ככה בעונה העשירית זה יהיה “הישרדות 10 10”. אבל מי בערוץ 10 חושב עד עונה עשירית. עוד יומיים סוגרים להם את השלטר). רציתי, באמת שרציתי לעשות בלוגינג כל העונה ולייב בלוגינג של הגמר אבל יש גבול לכל תעלול ולהתגבר על הגאג-רפלקס זה דבר אחד כשמשלמים לך (געגועים למיקוניס?) ודבר שני כשזה בשביל הכיף שלך. אז הנה חמש נקודות שעלו לי בכל זאת בתום העונה:  
   - ראשית, אין שום דרך לראות את הדבר הזה בלי יס מקס. באמת. הגמר אתמול היה שלוש שעות שמתוכן 30 דקות טובות (מועצת השבט) ושאר הזמן – פרח השכונות. באמת. מירית עטויה בוילון, מהדסת לה במורד המדרגות לכל שאגות של אלפי פקאצות, עשרות מתמודדות ששוכנעו שמתאים להן שורטס (לא!) ושהן יכולות בלי חזייה (ממש לא!), רקדנים תמוהים, סאונד מחורבן וזוארץ שעושה פאוזה מלאכותית לפני כל קול גרמו לי לקלל בקול ולעשות (כרגיל) שימוש יתר בכפתור הפאסט-פורוורד של השלט. אחר יס מתפלאים למה אני מחליף שלט כל שלושה חודשים. לסיקור מקיף אל הגמר לכו ל[צפניה](http://www.tapuz.co.il/blog/viewEntry.asp?EntryId=1483936)
    - למרות כל זאת, הופתעתי לטובה שאריק זכה. כמו מנו בשעתו, אריק היה היחיד שהבין את המשחק. כמובן, אם זה היה תלוי רק בהפקה גם הזוכה היה נקבע באסאמסרונים ואז פרח השכונות היתה לוקחת בהליכה, אבל למרות ההסתחבקויות שלה עם כל המושבעים הם החליטו לתקן את העוול ההסטורי שבגינו נעמה קסרי מופיעה מדי יום על המסך שלנו ונתנו את התואר לאריק. קצת ריחמנו על נטע-לי. גם כי הסרט שעשו לה היה מביך (סודוך אחרי גלישה? תשדיר שירות לבולימיה?) וגם כי עד כדי כך לא היה לה סיכוי שרוב המושבעים אפילו לא טרחו לשאול אותה שאלות (או שהם שאלו וההפקה פשוט ויתרה עליה). נאחל לנטע לי שתצליח בדרכה, שיהיו לה הורים קצת יותר מפרגנים וחוזה דוגמנות סטנדרטי. שבינינו – זה בדיוק כל מה שכל פליטי האי יכולים לאחל לעצמם גם ככה.
    - בחזרה לעונה – אמרתי את זה בעבר. אני מבין את הצורך של ערוץ 10 למתוח כל פרק על שניים. איטס דה אקונומי סטופיד. אבל אם אתם מנסים (לקראת הכניסה לחדר העריכה של העונה השלישית) לנסות ולהבין למה לא היה את הבאזז שהיתה העונה הראשונה – הנה טיפ – נשבר הזין מהמונולוגים למצלמה של המתמודדים. לפני כל אתגר לשמוע שלושה מתמודדים שונים שמספרים שהאתגר הזה הוא נורא חשוב זה מצחיק בהתחלה, אבל די נמאס אחרי נגיד, הפרק הראשון בעונה הראשונה. צריכים למתוח? תביאו פתרונות יצירתיים. באמת. 
    - בעיית “המתיחה” לא קיימת רק בהישרדות. גם במרוץ למיליון מותחים עד זרא את העונה ולוקח חודש עד שמעיפים מישהו וגם אז אלו הבלונדיניות שהיו הסיבה היחידה לראות את המירוץ. דרך אגב, איך בדיוק רן הוא “מנכ”ל של חברת הייטק מצליחה”? לפחות לפי [כרטיס הלינקד-אין שלו](http://www.linkedin.com/pub/ran-shaviv/5/a01/ba5), לא מדובר בהייטק. יושב כבודו האבוד של ההיטק לאלתר!. אבל אני סוטה – גם במירוץ מותחים עד אין קץ, וגם פה הדיבורים על, לפני ואחרי המשימה מיותרים ברובם, אבל איכשהו ב”הישרדות” הצליחו העונה להבריח את אחרוני הצופים הנאמנים שלהם.
    - עוד מלה על איתי – אחינו, תתבגר. במקום אריק – גם אתה היית מדיח את עצמך. המשחק הזה הוא לא על חברויות ולא על אחוות לוחמים. זה משחק. במאמר אנתרופולוגי מוסגר – כמה עוד עונות של הישרדות 10 נראה עד שנמצה את כל הדימויים הצה”ליים? סכינים? כדורים? בשבקינים?