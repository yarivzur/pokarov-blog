---
title: "פינת הניובי"
pubDate: "1999-01-01"
source: "tripod"
category: "internet"
original_file: "/writings/internet/1999/08.09.1999.html"
---


 

 

שלושה דברים
טובים יצאו מיפן – סושי (שכבר
דיברנו עליו כאן), אחראיות מיניסטריאלית (משהו שבמכבי תל-אביב עוד לא שמעו עליו)
וקומיקס. יש סוגים רבים לקומיקס היפני – הנטאי, אנימה ועוד ואת כולם אפשר להכליל בגסות תחת
הז'אנר הידוע כ"מנגה". לאלה מכם שלא יודעים מה זה, תחשבו על כל תחנות
התרבות שלכם בתור ילדים – "חלוצי החלל" ([http://www.primenet.com/~kosh/YAMATO/yamato.htm](http://www.primenet.com/~kosh/YAMATO/yamato.htm)),
"מרקו", "הדבורה מאיה". כל הקומיקס של הגיבורים עם העיניים
הגדולות, השיער הסתור תמידית, והגוף הלא פרופורציונלי – כל זה "מנגה". לאחר שבמשך שנים היה המנגה
נחלתם של ילדים, זרמים שוליים בתרבות וכמובן יפנים, הוא מחלחל אט אט למיינסטרים
ועושה לו רק דברים טובים. זאת הזדמנות לכל המעצבנים לשבת ולספר לאיילת המלצרית
באספרסו בר איך הם ראו את "פרימן" רק בגרסת הקומיקס, ואיך הם מגיל חמש
קוראים "אקירה", אז כמו שאומרים אצלנו בעדה – שיבושם להם. לכל אלה שרוצים ומחפשים איפה למה וכמה – הנה קצת אתרים שיעשו לכם שמח.
נתחיל במקום שכדאי להתחיל בו – [www.anipike.com](http://www.anipike.com/) אתר עם המון המון לינקים לאתרי קומיקס, מקום טוב להתחיל בו את השיטוט
שלכם.  קצת של שוג'ו-מנגה (מנגה של
נשים) - [www.ky.xaxon.ne.jp/~matt/](http://www.ky.xaxon.ne.jp/~matt/), ואיך אפשר
בלי קצת סקס – "מנגה"
ארוטיים עם גוון של סאדו-מאזו: [www.eroscomix.com](http://www.eroscomix.com/). אז אם נמאס
לכם מדמויות הפלקט של דיסני, אתם רוצים גיבורים שלובשים בגדים רגילים ולא חליפות
גומי שחור, זה זמן המנגה.

 

# פינת הניובי

הזמן - שנה שעברה, באמצע הלילה קם לו
תל-אביבי מיוזע לראות את משחק חמש בין שיקאגו ויוטה. באמצע המחצית מחליטה חברת
הכבלים המקומית להשבית את הכבלים בכל צפון תל-אביב. המסך מראה רק שלג. אבל
תל-אביבים לא מאבדים את העשתונות. מה עושים? מתחברים לאינטרנט ושומעים את המשחק
ברדיו! גם אתם רוצים? תישארו איתנו, ומיד נראה לכם איך. זה מתחיל בתוכנה פשוטה
שנקראת - RealAudio. התוכנה באה
בחינם ([www.realaudio.com](http://www.realaudio.com/)) וברגע שאתם מתקינים אותה - הופה! אתם
בעניינים. עכשיו תוכלו להנות מאתרים רבים שמציעים לכם שידורי רדיו חיים ושידורי
וידאו חיים. כל מה שאתם צריכים לעשות זה למצוא אתר כזה, ו- RealAudio תעשה בשבילכם את השאר. דוגמאות בולטות- רדיו
102FM מאפשר לכם לשמוע אותו בשידור חי דרך RealAudio - [www.102FM.co.il](http://www.102fm.co.il/), כמובן - משחקי NBA ו- WNBA
([www.wnba.com](http://www.wnba.com/))
למכורים ממש, וסתם קטעי קול שמסתובבים להם ברשת. צ'ופר נוסף שאתם מקבלים עם RealAudio - אפשר לראות איתה קטעי וידאו בשידור ישיר.
כך תוכלו לראות דברים כמו ג'ני-קאם ודומותיה. איך אפשר בלי הערת אזהרה - הדבר הזה
מצריך חיבור ישיר לאינטרנט עם חיבור חזק. לא לבעלי מודמים 14,400.
ולסיום - בדפדפן החדש של מייקרוסופט, Internet Explorer 5, תחנות הרדיו כבר מובנות בתוך הדפדפן, אז אם אתם מעדיפים ככה -
שיהיה לכם לבריאות.

 












