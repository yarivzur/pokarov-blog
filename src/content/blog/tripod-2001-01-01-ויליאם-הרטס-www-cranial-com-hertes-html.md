---
title: "ויליאם הרטס - www.cranial.com/hertes.html,"
pubDate: "2001-01-01"
source: "tripod"
category: "internet"
original_file: "/writings/internet/2001/01.21.2001.html"
---


 
















**Sat, 13 April 2002**

 

:: מקור ראשון ::

לפני כשבועיים הפציע
ב- Ynet חלק חדש בשם "האזרח י'". עופר קניספל ישב וכתב מכתבים
רבים לרשויות שונות בארץ, ובהן בקשות מטורפות יותר או פחות, ופירסם את התגובות הדי
משעשעות שלהן. הקונספט נשמע לי מוכר, ואכן, לאחר פשפוש מה בארכיוני העיתון מצאתי.
ב- 19 למאי 2000, כתבנו כאן על בחור בשם ויל הרטס, שנוהג לכתוב מכתבים מופרכים
לגופים שונים בארצות הברית על מנת לקבל מהן את התגובות. מקרה? לא ברור.

והנה אך שבוע שעבר,
אירע מקרה דומה. קפטן דרור פויר (מיל.), כתב ב- TheMarker טור על מות ה- IRC (אירוע
מצער לכשעצמו). אלא שיום קודם התפרסמה ב- Wired
כתבה דומה להפליא. הפורומים רגשו וגעשו, האשימו את פויר במעתיקנות והוא לא נשאר
חייב.

שני המקרים האלה
גורמים לי לחרוג ממנהגי ולדבר קצת על מה זה להיות כתב אינטרנט בימינו. זה לא פשוט
הסיפור הזה. כל שבוע צריך להביא חומר חדש, אתרים שאף אחד עוד לא שמע עליהם, וזה
הרבה יותר קשה ממה שזה נשמע. יש כל כך הרבה אנשים שמסקרים את התופעה המופלאה הזאת
שנקראת אינטרנט, שהתחרות עזה ולפעמים לא כל כך סימפטית. בין האתרים הרבים, תכניות
הטלויזיה, העיתונים היומיים, המגזינים והמקומונים – קשה למצוא דברים ממש חדשים.

לכן, כמו שהאינטרנט
הביא לסטנדרטים חדשים בתחום זכויות היוצרים, הוא הולך ומביא לסטנדרטים חדשים בכל
מה שקשור להגדרה של 'כתיבה מקורית' לעומת 'העתקה'. כמו שאני רואה את זה, להיות כתב
אינטרנט פירושו להיות מסננת. הרבה סקופים לא תמצאו כאן, כי מה לעשות, כתב האינטרנט
יושב בבית מול המחשב, עם המודם האיטי שלו (איפה האינטרנט המהיר, איפה?), ומסנן
כמויות ענק של מידע בשבילכם הקוראים. זה אומר לעבור כל יום על כל הפורטלים
הישראליים, על מקבץ לא קטן של אתרים בחו"ל, לקרוא עשרות אי-מיילים ביום (לא
מגזים, באמת התורה!) ול-ס-נ-ן.

מחקר שנערך
באוניברסיטת ברקלי עשה את החישוב הבא: בשנת 1999 נוצרו כשני מיליון טרה-בייטים
(שני מיליארד ג'יגה) של מידע על ידי עיתונים, טלוויזיה, האינטרנט וכד'. אם מחלקים
את הכמות המדהימה הזו לאוכלוסיית העולם מדובר ב- 250 מגה מידע לכל בן-אנוש הצועד
על פני האדמה. זה המון. מישהו צריך לסנן את המידע הזה.

אז עם כל הכבוד
הראוי, אני רואה את תפקידם של כתבי האינטרנט לא בלמצוא לכם את האתרים הכי חדשים
שאף אחד עדיין לא ראה, אלא לנסות ולמפות לכם את העולם המופלא הזה, ולהביא את
הזווית שלהם לכל כמות המידע הזאת. לכל כתב יש את מקורות המידע שלו, אותם מקומות
בהם הוא קורא על כל הדברים החדשים בעולם, ומתוכם הוא מביא לכם משהו. אני מבטיח
שבטור הפרידה שלי (לא רחוק היום!) אחשוף את כל מקורות המידע שלי, ותגלו מאיפה אני
מביא את כל הדברים שאני מביא.

 

רק טוב.

 

האזרח י' - [www.ynet.co.il/home/0,7340,L-909,FF.html](http://www.ynet.co.il/home/0,7340,L-909,FF.html)

# ויליאם הרטס - [www.cranial.com/hertes.html](http://www.cranial.com/hertes.html),

המחקר של ברקלי - [www.sims.berkeley.edu/how-much-info/](http://www.sims.berkeley.edu/how-much-info/)

הטור של פויר - [http://www.themarker.com/ibo/article.jhtml?ElementId=%2Fibo%2Frepositories%2Fstories%2Fm1_2000%2Fdf20010111_01.xml](http://www.themarker.com/ibo/article.jhtml?ElementId=%2Fibo%2Frepositories%2Fstories%2Fm1_2000%2Fdf20010111_01.xml)

התגובות בפורומים - [http://forums.nana.co.il/showmsg.asp?id=408470](http://forums.nana.co.il/showmsg.asp?id=408470)

 












