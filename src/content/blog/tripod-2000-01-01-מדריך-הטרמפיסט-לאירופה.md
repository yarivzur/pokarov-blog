---
title: "מדריך הטרמפיסט לאירופה"
pubDate: "2000-01-01"
source: "tripod"
category: "sports"
original_file: "/writings/sports/Articles/fog0000000088.html"
---

**


 





 | [.portfolio](../../../Portfolio.html) 
 | [.writings](../../fog0000000017.html) 
 | [.bio](../../../bio/fog0000000019.html) 
 | [.links](../../../links/fog0000000097.html) 
 | [.blog](../../../blogIndex.html) 
 | [.home](../../../Home.html) 





 |



 |


 |

**Mon, 13 September 1999**

# מדריך הטרמפיסט לאירופה**

# יריב צור

 

# גבירותיי ורבותיי, הנה זה בא – הליגה האירופית בכדורסל. זה הזמן להכיו את הפיצוחים, לקנות לאישה
כרטיסים ל"נוטינג היל", להכניס את הבירות לקירור, ולהתכונן למאבק הנצחי
בין טוב ורע, בין הצהובים-כחולים לגויים הערלים, בקיצור –
ימי חמישי החמים של הכדורסל. ב- 23 לספטמבר תתחיל מכבי את העונה האירופית שלה
במשחק חוץ נגד אולימפיאקוס האימתנית. מוגש בזאת לעיונכם מדריך קצר ומסכם של כל מה
שאתם צריכים לדעת לפני פתיחת העונה. כמו כל דבר בחיים, גם המדריך יתחלק לשלושה
חלקים – מכבי, הפרשנים והאויב (למרות שיש שיטענו
שהשניים האחרונים חד הם). לגזור ולשמור.

#  

# **_מכבי, מכבי, מכבי
תל-אביב_**

# מכבי תל-אביב של השנה
מתהדרת בהרכב חדש ומשופר, משהו כמו מרכבה סימן 3. נתחיל עם הרכז – אריאל מקדונלד. מקדונלד, שחקן הבוסמן שבא מאולימפיה לובליאנה, הוא
שחקן שכבר הגיע לפיינל-פור (ב- 1997). לראשונה מזה הרבה זמן יש למכבי רכז אמיתי,
שיכול למסור, לחדור ושימו לב – גם לשמור. מצד
שני, אם לשפוט לפי משחקי ההכנה, לפעמים הוא לא ממש מפנים את העובדה שיש עוד ארבעה
שחקנים בקבוצה, מה שמחזיר אותנו לימי קטש העליזים. השחקן שללא ספק יקבל את אות
יקיר האוהדים השנה יהיה נייט האפמן. האפמן, בן 24, הוא שרוך לבן ורזה בגובה 2.12.
זה לכשעצמו לא ממש מבדיל אותו מהשרוך הקודם, אחד קונסטנטין "טיטי" פופה.
ההבדל הוא שאף אחד כנראה לא סיפר להאפמן שהוא 2.12, כי הוא מזנק לרצפה כאילו אין
אלוהים, חוסם כדורים כאילו אין מחר, ורץ כאילו אין ברכיים. הזקנים של יד אליהו
משוכנעים שלא במקרה קיבל נייט את חולצה מספר 7, שהיתה שייכת בעבר למוטי ארואסטי.
לצדו של האפמן נוכל למצוא את דאלאס קומאג'יס, קשיש חביב בן 35, עם ברכיים שכבר עשו
קילומטראז', ובניגוד להאפמן, נראה כמו עוד אחד משרשרת הזרים של מכבי שבאים
והולכים, בלי שהקהל הספיק ללמוד את השם שלהם. על הצליפות יתייצבו מארק בריסקר,
כבשת הרש של רעננה, והכשרון הצעיר המבטיח –
דורון ג'מצ'י. אתם בטח שואלים את עצמכם, לא היו עוד שחקנים? לא היה אחד הנפלד? ומה
עם שלף? וההוא, מקונטיקט – דורון שפר. זה בסדר,
גם הם שואלים את עצמם מה איתם. הנפלד דבק בהמנון הצופים "זה לא, זה לא, זה לא
נורא", שלף משחרר הצהרות, ושפר – שפר שוחה עם
דולפינים, וממלא פיו מים. על הספסל נמשיך לראות את שמעון מזרחי כוסס אצבעות, מוני
פנאן מרגיע ומזמין פיצות, וכמובן – מופע היחיד של
פיני גרשון. החדשות הטובות בתחום הזה הן שפיני הביא אליו את דייויד בלאט בתור מאמן
ההגנה, ויש לא מעט שיגידו שזה הרכש הכי טוב שמכבי עשו השנה.

 

### התקשורת העוינת

פנינו למספר אישים
בולטים בתחום הכדורסל בארץ, לקבל קצת פרספקטיבות, תחזיות ובאופן כללי מושג לגבי מה
הולך לקרות השנה.

 

# **· **** אביב לביא, עיתון "הארץ"**

אין ספק שזו עומדת להיות השנה הכי מעניינת בעשור האחרון. אחרי הרבה שנים,
אני לראשונה מסוקרן לגבי מכבי. כבר בעונה שעברה היה נסיון לשנות את הגישה, נסיון
שהסתיים בפלופ. ברגע שמכבי נקלעו למשבר, הם מהר מאוד חזרו לערכים המוכרים והישנים
שלהם, ערכים שהביאו מה שהם תמיד מביאים – הצלבה וביי. ערכים כמו הליכה על בטוח, אי-עמידה
בסטנדרטים הפיזיים וההגנתיים של אירופה. עם ערכים כאלה, לא היתה סיבה שמכבי לא
תגיע להצלבה, אבל גם לא היתה שום סיבה שהיא תעבור אותה.

השנה, מדובר במהפכה אמיתית. כל האנשים שלא אהבו את מה שקרה במכבי בעשור
האחרון, יסתכלו טוב על מה שקורה השנה. עם הרכב כזה, פשוט מתבקש לפרגן, ומתבקש
לקוות לטוב. הבעיה היא שאם זה לא יעבוד – לא נשארו יותר אופציות. כי אם השיטה הקודמת לא עבדה,
והשיטה החדשה לא תעבוד, אז מה נשאר?

 

## אתה חושב שדורון ג'מצ'י ישתלב בכל
הסיפור הזה?

זאת שאלה טובה, שתשובה טובה עליה נקבל רק בהמשך. השאלה העיקרית כאן היא
באיזה ג'מצ'י מדובר, ואת זה רק דורון יודע. הכדורסל שג'מצ'י שיחק בשנתיים האחרונות
בראשון תחת פיני גרשון יתאים. אנחנו מדברים על שחקן שהשתפר מאוד בהגנה, פחות
מתעניין בסטטיסטיקות, לא לוקח זריקות קשות סתם. כנראה זה גם עניין של גיל. אם
ג'מצ'י יבין ויפנים שמדובר במסגרת, ולא "ג'מצ'י והחברה", אין סיבה שהוא
לא ישתלב בתוכניות של מכבי. אם הוא לא יפנים – יהיה קלאש, כמו שרבים צופים.

 

## שאלת ראש הממשלה: מה התחזית שלך, לאן
מכבי מגיעים השנה?

תראה, אני לא מאמין
בלבנות מגדלים באוויר, וקצת קשה לי להתנבא. ממשחקי ההכנה אי אפשר ללמוד כלום, ולזה
כבר יש לנו הוכחות בשטח. מה שכן, השנה זו קבוצה של הכל או כלום, אם ההרכב ידפוק –
הם יגיעו הרבה יותר גבוה משנים קודמות, אם לא – זו תהיה התרסקות
מביכה.

 

## ·
 שימי ריגר, ערוץ
5

כרגיל, מכבי בנו הרכב
לא מאוזן לכדורסל. יש להם יותר מדי שחקנים בתפקידים מסוימים, ולא מספיק שחקנים
בתפקידים אחרים. אם נסתכל על העמדה של הסמול-פורוורד, שזה שחקן שהכי קל להביא, אין
להם שם אף אחד, אולי הם מקווים שג'מצ'י ימלא את התפקיד הזה. אריאל מקדונלד שחקן
מצוין, אבל על המשבצת של דורון שפר ודרק שארפ, ככה שיש להם שלושה באותו התפקיד.

 

## סוף סוף יש למכבי רכז טבעי, כמו שמדברים
כבר שנים

זה בגלל שהם עבדו כמו
שהם עבדו. אני חושב שאם היו נותנים את המפתחות לדורון שפר, לפני כמה שנים, הוא היה
היום ממלא את התפקיד הזה מצוין. אין לי ספק אבל, שהמציאה של העונה הוא נייט האפמן.
שחקן מצוין, עושה דברים מצוינים על המגרש, ורק דברים טובים לקבוצה. אם היו למכבי
שחקני פנים אמיתיים טובים שיכולים לקלוע מחצי מרחק, הוא היה בולט עוד יותר. גם
קומאג'יס שחקן טוב, אבל הוא על אותו תפקיד כמו האפמן. זה שלפעמים הם ישחקו לחוד
ולפעמים ביחד על המגרש, עדיין לא משנה את העובדה שלמכבי אין מספר ארבע שיכול לקלוע
מחצי מרחק, כי נדב לא יכול.

הדבר היחיד שמשמח זה
שהם יהיו יותר טובים בהגנה השנה, שזה מאוד חשוב בליגה האירופאית. במיוחד שיש להם
את דייויד בלאט, שיעשה להם סדר בהגנה.

 

## ולתחזית

אני הייתי אומר לא
למעלה ולא למטה. אני לא רואה שינוי משמעותי בהרכב של השנה. אני לא רואה את מכבי
נכנסים לאליטה של אירופה. אבל אתה יודע – זאת הקבוצה שהם
בנו, אז שיהיו בריאים.

 

## מה היית בונה אחרת בקבוצה?

ביום שאני אקבל את
המפתחות במכבי, אז תדע.

 

## אני לא ממש רואה את זה קורה בקרוב

תראה, אם שמעון מזרחי
הביא את פיני גרשון, הכל יכול לקרות.

##  

##  

## ·
 מאיר אינשטיין,
ערוץ 1

אין ספק שהשנה מהפכה
במכבי. מהפכה תמיד שופטים בהתאם לתוצאות, ככה שאני חושב שזו תהיה יומרה גדולה מאוד
מצדנו לקבוע מראש מה יהיה השנה. זה יהיה בגדר ניחוש או הימור. אני לא חושב שאפילו
הצוות המקצועי יודע. מה שכן, אין ספק שיש דגש על מה שמכונה משחק קבוצתי. ברגע שקטש
נפלט החוצה, ואין שום דבר שמתקרב ליכולות האינדיבידואליות שלו, אז בונים את הקבוצה
אחרת. תהיה פה יותר חלוקת דקות בין השחקנים, פחות כוכבים, זה משהו חדש במכבי שצריך
עוד לעמדו למבחן.

 

## פיני הציג בתחילת העונה הרכב של הגנה,
הרכב בלי אגואים. אתה רואה את ג'מצ'י משתלב בקונספציה הזו?

בגלגול הזה, אני חושב
שדורון ג'מצ'י יתאים להגדרות האלה של פיני. אני מאמין שגם דורון יודע שהוא לא בא
על תקן של כוכב, הוא בא בתור שחקן שעולה מן הספסל, ונותן את מה שצריך. אי אפשר
להתייחס לדורון כמו לג'מצ'י של לפני כמה שנים במכבי, אני חושב שגם דורון עצמו לא
מתייחס לעצמו ככה, כשאחת הסיבות תהיה שהוא פשוט יהיה פחות על המגרש.

 

## העובדה שיש למכבי ריבוי שחקנים בעמדות מסוימות
לא ייצור התמרמרות?

יכול להיות שיהיו
בעיות. דורון שפר יקבל פחות דקות, את זה ראינו כבר במשחקי המבחן. לא עשיתי בדיקה
מדויקת של כמה בדיוק, אבל ככה זה מסתמן. אין מה לעשות, ברגע שאתה מגדיר קבוצה שלא
מתבססת על כוכבים, כולם משחקים פחות דקות, וכולם מפנימים את זה. אני לא חושב שיהיו
בעיות. אם מכבי יצליחו העונה, אז כל מי שיהיו לו איזה שהן בעיות לגבי החלק שהוא
תופס בקבוצה, יבלע אותן בשקט, ויעכל אותן עם עצמו. מצד שני – אם מכבי לא
יצליחו, אז כמו בכל מערכת אני צופה שזה יתפרץ החוצה.

 

## ואין ברירה - תחזית

אני מקווה, כמו כולם,
שמכבי יגיעו לפיינל-פור. אבל להעריך מאוד קשה. אם זה היה השלד של שנה שעברה עם
שחקנים חדשים, אולי הייתי יכול. אבל מדובר השנה בקבוצה חדשה לגמרי, ככה שאפילו אין
לי את הכלים להמר.

** **

**·
**** אריק הניג, האיש שלנו ב- ****N.B.A******

זה נראה טוב. פחות
תקציב, פחות כוכבים של תחנה אחרונה, סוף סוף אנדרדוג. כמו ב- 77'. אמנם לא עם
ברקוביץ', סילבר ובוטרייט, אבל הרבה קולג'. גם במגרש וגם על הקווים. הרבה שנים
שמכבי חולמים על שחקן  שיבוא לפה
לטיים-אאוט בין הקולג' לאן.בי.איי וייתן מלחמה, חסימות וגובה מתחת לסל. נייט האפמן
מסתמן כאיש הזה.

 

## מה עם שאר הקבוצה?

יש את אריאל מקדונלד,
שהוא סוף סוף הרכז שמשחק ועושה משחק לחבריו. וכמובן, אסור לשכוח את כשרונם של
בריסקר ושפר, ההגנה של הנפלד והילד שהגיע מהנוער – דורון ג'מצ'י. מה
כבר יכול להזיק על הספסל אחד מגדולי השחקנים שהיו כאן אי פעם. באימון יש לנו את פיני
גרשון עם הרבה אינטואיציה ואינסטינקטים, שעשה את הרכש הטוב ביותר עם דיוויד בלאט,
שהסכים למרות היותו איש הכדורסל הכי רציני כאן לבוא כעוזר מאמן ובעצם כמנכ"ל
משותף. דמותו הספורטיבית והמנטלית של בלאט עוצבה באוניברסיטת פרינסטון ומי שמכיר
את הקולג'ים האמריקאים יודע במה מדובר. יש לו הרבה מניות בבחירת השחקנים.

 

## תחזית?

כמו שזה נראה,
השחקנים האלה עשויים להחזיר את מכבי לפיינל פור אחרי כמעט עשור שלם.

 

**·
**** מיקי ברקוביץ', מנהל מכבי רעננה ואגדה ספורטיבית**

ההרכב של מכבי השנה
הוא כזה שאין סופרסטאר אחד. כשהיה כזה, זה היה גורם להצלחה או כשלון רק על אותו
שחקן, בתלות אם היה לו יום טוב או רע באותו המשחק. זה היה המצב עם עודד קטש בשנים
האחרונות, אבל השנה זה אחרת. יש השנה למכבי קאדר של שבעה שמונה שחקנים ברמה פחות
או יותר אחידה, שכל אחד מהם יכול לעלות בחמישיה בכל ערב נתון. מכבי שינתה את פניה,
והתחלפו הרבה שחקנים. לפעמים זה טוב, לפעמים זה רע. לא ברור כמה נסיון אירופאי יש
לשחקנים האלה.

**בכל זאת, יש להם את
אריאל מקדונלד שכבר היה בפיינל-פור**

הוא שחקן מצוין,
ושחקן חמישיה בטוח. גם שני הזרים האחרים טובים. נראה שמי שיתחלף אלו בעיקר
הישראלים.

 

## איך אתה רואה את ג'מצ'י משתלב?

תראה, אני לא יודע מה
קורה באימונים, אבל דורון גם כשהיה צעיר לא היה שומר גדול, יכול להיות שדווקא היום
הוא ישקיע בזה יותר, גם מצפים ממנו שיעשה את זה. אני מניח שהוא יודע שאם לא, הוא
פשוט לא ישחק.

 

לא מעט אנשים משווים
את הקבוצה של השנה למכבי של שנת 77'. נראה לך שזו השוואה הוגנת?

דבר ראשון, זה שגעון.
עצם העובדה שמשווים את מכבי של שנות האלפיים למכבי של שנות ה- 70 זה מאוד מחניף
לי, זו כבר השוואה טובה. אבל חשוב לזכור שלהשוות צריך בסוף, לפי התוצאות. מכבי של
שנות ה- 70 השיגה השגים אדירים, גם במישור הארצי ובעיקר במישור האירופאי. אם מכבי
של השנה תשיג גביע אירופה – אז יהיה בסיס להשוואה.

 

## תחזית?

אני לא מהמהמרים.
מכבי השנה שינתה את פניה ללא הכר, אם זה טוב או רע, נדע רק בסוף. בכל מקרה, אני
מאחל למכבי תל-אביב במישור האירופאי. בליגה אני מכבי רעננה, אבל באירופה –
אני אוהד של מכבי תל-אביב.

 

### דע את האויב

קבוצת הכדורסל
אולימפיאקוס, או בשמה המלא – מועדון האוהדים אולימפיאקוס של פיראוס,
הנה חלק ממועדון אשר נוסד בשנת 1925, ומאז הספיק לצבור לו תארים וגביעים לרוב,
בכדורגל ובכדורסל. קבוצת הכדורסל רשמה לזכותה 9 אליפויות, 6 גביעים, שתי הופעות
בגמר גביע אירופה, וכמובן – גביע אירופה בשנת 1997. לאצטדיון שלהם
קוראים באופן אירוני להפליא, "אצטדיון השלום והידידות של פיראוס". מי
שלא חטף איזה דרכמה בראש מאחד מ 14,000 הצופים שהאצטדיון יכול להכיל, לא יודע
ידידות ושלום מהם. מונהגים על ידיד המאמן יאניס יואנידיס, לאולימפיאקוס יש כמה
כלים שיעשו למכבי את החיים קשים – ראשית, דרגאן טרלאץ'
הסנטר האימתני, שחקן נבחרת יוגוסלביה, ודבר לא נעים לפגוש בסמטה חשוכה. עוד מתחת
לסל, הפורוורד הוותיק כריס מוריס, שחקן ותיק שכבר חרך פרקט במדי ניו-ג'רזי, יוטה
ג'אז, ופניקס. עוד שחקן שיעשה לצהובים סחרחורת הוא פרנקו נאקיץ' הקרואטי, שחקן
הגנה מצוין, צלף מכל טווח. פחד אלוהים. אחרון חביב – דימיטרי
פאפאניקולאו, שחקן צעיר, מתלהב, פורוורד ורסטילי שאי אפשר לדעת מתי יתפוצץ עליך.

 

לסיכום –
הדבר היחיד שברור לגבי העונה האירופית של מכבי השנה הוא שמשעמם לא הולך להיות. לא
בטוח ששוב נקפוץ לבריכה בכיכר מלכי העיריה, אבל לפחות יהיה מה לעשות בימי חמישי.
צהוב עולה.












 |