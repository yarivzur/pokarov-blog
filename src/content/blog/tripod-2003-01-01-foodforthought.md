---
title: "Foodforthought"
pubDate: "2003-03-14"
source: "tripod"
category: "tv-reviews"
original_file: "/writings/2fg/TV/2003/Foodforthought.html"
---


 

מזון? מחשבה? ביחד?

 

 

אחת הבעיות המרכזיות של אנשים במשקל עדר פרות הולנדיות לפני המלטה (ביחד, לא כל אחד – מה אנחנו ניראים לכם?) היא שכל פעם שמגיעה למערכת תוכנית אוכל חדשה אנחנו נכנסים לעימות שלעומתו הקרבות במועצת הביטחון הוא משחק ילדים (ואם אנחנו בעניין, האם נכונה השמועה שלרגל המצב הכלכלי עברו בשכונה לשחק 4 אבנים?). השבוע, בצרוף נסיבות מקרי לחלוטין (מרקורי התיישר עם אורנוס, ונוס נכנס לבית הירח ובעל שמן היה נורא עסוק), הצליח אבא שמן להשתלט על המשלוח החדש של הקלטות מערוץ 8 וככה מצאו את עצמם, על הכורסא (ד"ש ליובל), מול התוכנית החדשה של שף אייל שני ובמאי שחר סגל  - עיתונאי גבר שמן, גננת אם קדושה וחסרת מקצוע מטעמי גיל תקווה (אולי כדאי שתוכניות אירוח יאמצו הקטע הזה של לתת את המקצוע לפני השם. "היום יהיו כאן: זמר עבר דני רובס, מנחה בלי רייטינג שאול ביבי ושחקן ספסל אבי נמני).

אחרי כל הפתיח הזה אפשר היה לחשוב שאנחנו הולכים לספר לכם מה זה בכלל "מזון למחשבה", ומה שיש שם. אז זהו, שלא. לא בגלל שאנחנו לא רוצים (וזה שלא משלמים לנו מספיק), אבל נראה לנו שיהיה הרבה יותר קל להגיד מה זה לא.

אז זאת לא תוכנית בישול. אומנם פה ושם אפשר לתפוס איזה מתכון או טיפ אבל אם אתם ממש מחכים למתכון מסודר, כדאי שתנמיכו ציפיות (מי אמר מפלגת העבודה?). פה זה לא אודטה.

זאת גם לא תוכנית על אוכל. זאת אומרת יש בה אוכל אבל הוא לא המרכז. או שהוא כן המרכז, אבל לא המרכז היחיד. כי לכל פרק יש עוד מרכז (איך למשהו יכולים להיות שני מרכזים את שואלים? תאמינו לנו שאפשר. זה קטע של צפונים). פעם זה בליינד דייטים, פעם זה נשים בהריון, פעם זה בנים ואבות. רק חסר אחים תאומים (ופסיכולוג שיעשה קצת נא ני ניי נאי) ויש לנו ממש קשר משפחתי. גם אין בושה. אבל ממש. כולם מדברים על הכל. מהורמונים ועד פסיפלורות. מהורים על תקן חברים ועד נשיקות ראשונות.

אז מה בכל זאת יש? שיחה נעימה, אורחים מגניבים, שחר סגל המקסים, רגעי דרמה בבית חלים (לא נהרוס את המתח אבל נספר שהכל לפי חוקי הז'אנר), המון אוכל, עוד יותר יין, ובעיקר המון איל שני, אחד האנשים הכי מצחיקים שראינו (כמו חיים אתגר, אבל באמת), אחד האנשים הכי בוטים שראינו (כמו קופטש אבל בלי המילים הגסות), אחד המוזרים שראינו. שווה כל רגע.

 

 











