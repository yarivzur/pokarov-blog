---
title: "Tchelet"
pubDate: "2003-04-11"
source: "tripod"
category: "tv-reviews"
original_file: "/writings/2fg/TV/2003/Tchelet.html"
---

**


 

@כותרת:

חיינדעלאך בממיר**

 

@משנה: השמנים צפו ארוכות בערוץ 'תכלת'. חלק מהדברים הם אהבו, חלק מהדברים פחות, אבל הם עדיין לא מבינים בשביל מי הערוץ הזה טוב.

 

@רציף:

כשהשמן הבית"רי היה בבה"ד 1 (ונכשל בכל הניווטים) היו במחלקה שלו שני סוגי דתיים – הדתיים האמיתיים, שהיו קמים לפני כולם, הולכים להתפלל ואז באים לעזור להכין את המסדר, והדתיים בחאווה שהיו קמים עם כולם, אומרים שהם הולכים להתפלל, וחוזרים בדיוק שנייה לפני המסדר. איפה שהוא בתווך הזה נמצא ערוץ "תכלת" החדש, ואנחנו פשוט לא מצליחים להחליט איפה.

הדבר הכי קל לעשות יהיה להתייחס לערוץ "תכלת" כערוץ קאלט – מעין בדיחה קורעת של החבר'ה, קצת כמו ערוץ הקניות. קשה שלא לעשות את זה למראה עדי רן, הרוקר הברסלבי, עם הגיטרה החשמלית מעוטרת מדבקות הנח-נחמ-נחמן שלו (ללא ספק המטרד הכי גדול לאיכות הסביבה מאז רמת חובב), אבל דברים קלים עשינו בשנה שעברה.

לפני החברים בערוץ "תכלת" עמדו שתי ברירות – לעשות ערוץ נישה, שמתעסק אך ורק ביהדות ומסורת, משהו כמו 24 שעות של "שניים אוחזין", או לעשות ערוץ 2 עם כיפה ובלי ערומות.

לצערנו הרב, (ולא רק בגלל הערומות, אם כי לא נכחש – יש פה עניין), "תכלת" החליטו ללכת על האופציה השנייה. אנחנו מניחים שהשיקולים שלהם היו כאלו – "ואללה, יש הרבה אנשים שמגדירים את עצמם כמסורתיים, יעני, מנשקים את המזוזה בכניסה לקניון בשבת, והם, מה שהם באמת, אבל באמת צריכים, זו תוכנית אירוח נוספת. כמובן, שאם נעשה להם תוכנית אירוח רגילה – הם יישארו בערוץ 2 (מי אמר רמי פאר?), לכן, ניקח את שני האנשים הכי לא עוברים מסך בעולם, כהומאז' לאבשלום קור ויחיאל ספרא, וניתן להם לעשות תוכנית אירוח. כי אם זה ממש מביך – זה חייב להיות על יהדות".

תוסיפו לזה את תוכנית ההומור של קובי אריאלי, שהיתה יכולה להשתלב גוטה גוטה בערוץ 2, פשוט כי היא לא מצחיקה – יכול להיות שמדובר בקול חדש בחברה הישראלית, אבל היי – זה קול לא מצחיק, ואת אוסף סרטי ההולמרק שמפארים את הערוץ ("שורשים"?! מישהו הסביר לאורי אורבך שמדובר בשורשים של כושים? גויים? ערלים?), וכמובן – את ג'קי לוי שגורם לניר חכלילי להיראות מעמיק, ותקבלו ערוץ 2 – אבל פחות (אם אפשר).

זה לא שב"תכלת" אין תוכניות טובות. דווקא התוכנית "הרוצה את הרב" עם גדי סבן (שלרוב איננו כוס התה שלנו) שימחה אותנו מאוד. מבלי להיכנס לוויכוחים על אמונה וכאלה (בואו נאמר שהאלוהים שלנו ישתלב הרבה יותר טוב אצל מאלדר וסקאלי מאשר אצל בניזרי), לפעמים גם לנו בא לשמוע קצת יהדות, וזאת תוכנית שנותנת בדיוק מה שאנחנו רוצים. גם "הצנועות והחסודות" היא תוכנית לא רעה בכלל, למרות שאם תרשו לנו קטנה אחת – אם היינו רוצים לשמוע תל-אביבית דעתנית ומגניבה, היינו רואים דנה מודן, אז אם אפשר בלי שהרה בלאו, שמפריעה לנו לשמוע את שאר מנחות התוכנית.

בשורה התחתונה – ערוץ יהדות צריך להיות ערוץ על יהדות. ב"תכלת" מנסים לעשות ערוץ לכו-לם במקום להתמקד במה שאמור לייחד אותם, ובסוף יצא שנעמוד למסדר בלעדיהם.

 

 











