---
title: "פרופסור מקס"
pubDate: "2009-07-12T12:03:08"
source: "bitterness-inc"
category: "Bitterness Inc"
original_id: 225
---

דבר ראשון, גילוי נאות: לפני כמה שבועות פנו אליי (דרך טוויטר) מיחסי הציבור של יס, והציעו לי לקבל יס מקס HD לחודשיים ניסיון, כולל כל הערוצים הרלוונטיים בתמורה לזה שאכתוב על זה בבלוג. חשוב להבהיר – בשום שלב לא נאמר לי מה לכתוב, איך לכתוב ולמה לכתוב. ביקורת כנה ומנומקת היא כל מה שנדרש. זה יהיה לגיטימי מצד ששת קוראיי הבלוג להתעלם לחלוטין מהפוסט ולהגיד שמכרתי את עצמי בזול. מצד שני – יש לי יס מקס HD אז לכו לנענע.  

   

**הממיר**  

הממיר של יס מקס HD הוא יפה לאללה. אם לצטט את חברי הטוב הרקמר הומולקה, מדובר במכשיר “כוסית”. הוא שחור, עם לדים כחולים ולוק של האובליסק מ-“ 2001”.   

   

[![image](http://blog.pokarov.com/wp-content/uploads/2009/07/DSCF9440_thumb.jpg)](http://blog.pokarov.com/wp-content/uploads/2009/07/DSCF9440.jpg)   

יס מקס HD בפעולה (הכבשים לא כלולות במבצע)    

**הממשק**  

יס עשו עבודה יפה לשפר את הממשק על הממיר, כולל השלט החדש. שיש לו פיצ’ר מגניב במיוחד – הכפתורים מאירים כשלוחצים עליהם בלילה! מה עשיתי לפני זה. מצד שני – נוסף לשלט כפתור “VOD” שמעורר תקוה שה- VOD יגיע בקרוב גם לאלו מבינינו שלא מחוברים ל”האלופה”. החסרון המרכזי של הממשק החדש הוא שהוא א-ט-י. אטי ברמות של “הוט”. בתור זפזפ-על שרגיל לעבור בין ערוצים ותיאורים של תכניות ב- EPG בקצב מאוד מהיר, הממשק החדש מבאס סוסים. אני מנסה בכוח למצוא מלה טובה להגיד על הממשק החדש ואומר רק שהוא יפה. לא מהיר, אבל יפה. כמו דוגמנית טיפוסית.   

   

**התוכן**  

פה מתחיל הדיון המענייין בעיני. עם כל הכבוד לממיר, לשלט, למסע הפרסום עם הדינוזאורים ולכפתורים שזורחים בחושך (w00t!) כל זה לא שווה כלום אם אי אפשר לראות שידורים ב- HD אמיתי. החדשות הטובות הן שכל התכנים שקיימים ב- HD נראים מדהים. גיליתי שאני יכול לשבת שעות ולראות את הטור דה פראנס, שהוא ללא ספק הארוע המשעמם ביקום (חוץ מעונה חדשה של אמנון לוי) פשוט כי עם היס מקס HD זה נראה כל כך יפה שבה לבכות. התחושה העמומה שלי היא שעם שתי תחתיות העראק שאני מכנה משקפיים, גם אם הייתי נמצא בנקודת הזינוק, על אופניים, שני מקומות בפאטון מאחורי לאנס ארמסטרונג, הייתי רואה פחות טוב מאשר בבית. גם ערוץ הנשיונל ג’יאוגרפיק HD הוא סוף הדרך ולהקתה – אתה מרגיש כאילו שמו אותך על גב הדולפין ומוצא את עצמך לוקח אוויר מבלי דעת כשהוא צולל. לא מצאתי יותר מדי טעם בערוצי הסדרות HD. עם כל הכבוד – אין הבדל גדול בין איש משפחה ברזולוציה רגילה או לא. זה עדיין הסדרה הכי מופרעת בטלוויזיה. ערוץ הסרטים לעומת זאת – פשוט תענוג. במיוחד עכשיו עם מרתון סרטי הקיץ שכל כולם אפקטי מחשב ופיצוצים שנועדו לחפות על דלות עלילה. השילוב של הענק הירוק ואיירון מן ב-HD ברצף (רק עכשיו גיליתי שהסרטים קשורים!) היא בדיוק מה שצריך אחרי יום של 450 מעלות בצל.  

   

**הפספוס**  

הפספוס הגדול של כל העסק הזה הוא ערוץ הספורט HD. באמת. בדרך כלל אני שמח לפרגן לערוץ הספורט (בעיקר כי התכניות שלו שתי רמות מעל הליגה שהן מכסות) אבל הפספוס פה הוא עצום. אז הבאתם את גמר ווימבלדון, באיכות מדהימה, כזאת שמאפשרת לראות את החורים ברשת. יופי. אבל ברגע האמת, להלן – סוף השבוע המופלא שעבר על הטניס הישראלי, כשלתם. הטלוויזיה שלנו היא כבר מזמן לא מדורת השבט, אבל בשבת האחרונה התקבצו בבית שלנו במערב ג’לג’וליה די הרבה אנשים שבאו לראות את אנדיוני ב- HD. אז באו. ערוץ הספורט שידר שקופית “שידורינו יתחדשו בשעה 17:00” ואז הביאו שידורים חוזרים של וימבלדון. מבקרי טלוויזיה אוהבים רגעים – רצח רבין כרגע שהגדיר את ערוץ 2, מלחמת לבנון כרגע שהגדיר את ערוץ 10. זה היה יכול להיות הרגע שמגדיר את ספורט 5 HD. אז זהו, שלא.  

   

**שורה תחתונה**  

בשורה התחתונה, האמת חייבת להיאמר – אחרי שבוע נסיון, לא מרגיש שיש מספיק תכנים בשביל להחזיק מקס שלישי בבית… אבל עוד חזון למועד