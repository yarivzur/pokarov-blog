---
title: "04.15.2001"
pubDate: "2001-04-15"
source: "tripod"
category: "internet"
original_file: "/writings/internet/2001/04.15.2001.html"
---


 

 

נדיר לראות אדם מאושר
באמת ובתמים. באמת, תסתכלו מסביבכם, כמה אנשים אתם מכירים שבאמת מאושרים (אולי סגן
השר אבי יחזקאל: "אבא! הבן שלך סגן שר!")?. על כן ולכן, החלטתי להביא
לכם לכבוד החג שחלף אדם מאושר באמת. לא, לא מדובר בגורו מרמת-השרון (שאפילו יש לו
אתר. שכה יהיה לי טוב), אלא בידידי הטוב ג'ותם. ג'ותם דנן נראה כמו בחור שפוי
למדי, מסודר ולרוב מגולח, חוץ מדבר אחד. אהבתו לקבוצת הכדורגל האיטלקית יובנטוס.
לא ממש ברור לי איך ילד טוב הוד-השרון נהיה אוהד חולה בראש של קבוצה מהליגה
האיטלקית, אבל זה המצב. עד היום, כל פעם שהיה משחק (שכמובן לא משודר בכמעט שום
מקום) ג'ותם היה יושב עם שלושה אתרי ספורט פתוחים בו זמנית שמציגים את תוצאות
המשחקים, ולוחץ Refresh. על לעבוד בזמן הזה אין מה לדבר. ובכן, השבוע – הוא נהיה מאושר
בזכות תוכנה קטנה וגאונית שלא ברור לי איך מישהו לא חשב עליה קודם. לתוכנה קוראים LiveSport, והרעיון הוא שהיא רצה לכם על המחשב (כשהוא מחובר לאינטרנט) וכל
פעם שיש גול באיזהשהוא משחק – היא פשוט מודיעה לכם "גוווווווול", ומיד
אומרת גם מי הבקיע למי ומתי. כמה פשוט, ככה גאוני. קצת ייסרתי אותו בהתחלה, ולא
סיפרתי לו איפה אפשר להשיג את התוכנה, אבל לכם אני לא אעשה את זה. אפשר להוריד את
התוכנה מ'ספורטלו' (כבר אמרתי שהוא אתר ספורט מצוין?), היא לא גדולה מדי (פחות
ממגה) אז תיהנו, ופורצה יובה!

[http://livesport.sportello.net/](http://livesport.sportello.net/)

אה כן – האתר של
יובנטוס - [www.juventus.it](http://www.juventus.it/)

 

וויליאם גיבסון הוא
לא רק הסופר הנערץ עליי (אחרי און שריג, כמובן), הוא גם אחד מחלוצי זרם ה- Cyberpunk במדע הבדיוני. הוא זה שטבע את המונח Cyberspace, וחזה איך תיראה רשת האינטרנט בעתיד הרבה לפני שהיה אפשר לדבר על
אינטרנט בכלל. לאחרונה נתן גיבסון ראיון ל- Guardian הבריטי שבו הוא מנסה להסביר את משיכתו ליפן, בה ממוקמים רבים
מסיפוריו –

[www.observer.co.uk/life/story/0,6903,466391,00.html](http://www.observer.co.uk/life/story/0,6903,466391,00.html)

ואם כבר אתם מתעמקים,
אז שווה לקרוא מאמר שכתב לפני לא מעט שנים על סינגפור, אותה כינה "דיסנילנד
עם עונש מוות" –

[www.wired.com/wired/archive/1.04/gibson.html](http://www.wired.com/wired/archive/1.04/gibson.html)

תהנו.

 

אי-מייל קצת תמוה נחת
בתיבת הדואר שלי השבוע. בדרך כלל אני מקבל לא מעט אי-מיילים מיחצ"נים שונים
המנסים לספר לי על אתר חדש ומדהים (למשל, האתר למניעת נשירת שיער – [www.minoxi.co.il](http://www.minoxi.co.il/), ולא, אני לא ממציא). הפעם חשבתי שאולי מדובר בתקלה בשרת הדואר של
"ידיעות" ששלח לי בטעות א-מייל מ- 1996, אבל לא. קיבלתי אי-מייל על
פתיחת אינדקס ישראלי חדש, [www.startpage.co.il](http://www.startpage.co.il/). הלו? לא היו לנו מאה כאלה ורובם ככולם לא עמנו עוד? מה שכן,
חייבים להעריך את האופטימיות של החברה האלה. שיהיה בהצלחה.

 

בזמן שאתם קוראים את
הטור הזה, אני והמלאך שבחיי בכרתים. הנה הלינק של המלון – [www.pantheonpalace.gr](http://www.pantheonpalace.gr/). לא שזה יעזור לכם, אבל סתם רציתי שתאכלו את הלב.

 












