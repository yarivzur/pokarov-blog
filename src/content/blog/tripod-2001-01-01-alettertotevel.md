---
title: "ALetterToTevel"
pubDate: "2001-01-01"
source: "tripod"
category: "tv-reviews"
original_file: "/writings/2fg/TV/2001/ALetterToTevel.html"
---


 










 |



 |


 |

**Mon, 05 March 2001**

לכבוד

מר יוסי דואר  - מנכ"ל תבל דיגיטל

מר אבי אבן - מנכ"ל ערוצי זהב

מר דניאל יעקבי - נשיא תבל דיגיטל

 

אדונים נכבדים

 

למרות שמעולם לא נפגשנו - כנראה שאנחנו פשוט לא מסתובבים באותם מעגלים חברתיים - היינו מבקשים להשיא לכם עיצה רפואית. לא שום דבר גדול, חס וחלילה. אנחנו מאמינים גדולים ברעיון שהתערבות כירורגית דרושה אך ורק  בחירום ובמקרים קשים של כיעור ו/או מספר חזיה קטן במיוחד. אבל אחרי התייעצות עם מיטב הרופאים (כלומר ד"ר ב.ר., רופא הבית של המדור) תרשו לנו להמליץ לכם לגשת, אתם והחברות המכובדות שאותן אתם מנהלים, למכון הדיאליזה הקרוב לביתכם ולחבר למכונה הראשונה שתראו את הראש. כי מהמקום שבו אנחנו יושבים, אי אפשר להתעלם מכמויות השתן שהצטברו שם.

מונופול (הסטטוס העסקי, לא המשחק) הוא דבר משחית. לא צריך להיות גאונים גדולים כדי להבין את זה (מי אמר בזק?). אבל גם למי שגדל כאן בארץ ורגיל שמוריקים עליו בפרצוף פעמים בשבוע (שלוש אם יש לך קשר לענף הכדורגל) יש גבול. נכון, הוא אמורפי כמו הקו העלילתי של "שמש" ולא ברור כמו מה שעבר לאורי שנער בראש שהוא אישר את "החפרפרת", (עכשיו הטענה היא שמדובר במותחן פסיכולוגי. זה כנראה אומר שבפרק האחרון החפרפרת תבשל את שאר המשתתפים ברוטב קיאנטי) אבל הוא קיים. ואתם חציתם אותו.

זאת לא העובדה שתבל" ומת"ב הוסיפו את המילה "דיגיטל" לשמן, הרבה לפני שהיה להן אישור לעבור לפלטפורמת שידורים חדשה (שזה בערך כמו להוסיף כבר היום את המילה "משוחרר" לשם "אריה דרעי- אסיר"). זאת לא העובדה שלמרות שנלחמתם על שבועיים המתנה ללקוח המעונין לעבור לשידורי הלווין (לא כדי לסרבל את המעבר, חס וחלילה, אלא כדי שתוכלו לשכנע אותו להישאר) אף אחד לא טרח להתקשר אלינו אחרי בקשת הניתוק (חבל, דווקא היה לנו מה להגיד לנציג שלכם לפני שהיינו מנתקים לו בפרצוף). זה אפילו לא בגלל שפתאום, שיש אלטרנטיבה, אתם רצים לחבר את יישובי הפריפריה ששנים התחננו לקבל מכם שרות. זה דווקא משהו שאתם מבינים בו לא רע - כסף.

בישראל יש בערך מליון בתי אב שמחוברים לכבלים. גם אם נניח שכל בית אב משלם רק 25$ לחודש (ומבט קצר על החשבונית האחרונה, מראה שזה יותר), ההכנסות שלכם השנה היו באזור 300,000,000$ (ובמילים - שלוש מאות מליון דולר). ובשביל הסכום הענק הזה אנחנו מקבלים כמה ערוצים סבירים, אין ספור שידורים חוזרים (ומשום מה תמיד אותם שידורים חוזרים), והרבה יותר מידי ערוצים בשפות זרות שאנחנו לא מגיעים אליהם לעולם. ואל תבואו עוד פעם עם טיעון "עלות התשתיות". זה כבר מזמן עניין מת כמו מפלגת העבודה. פתאום אנחנו מגלים שבהשוואה לערוץ הראשון, בכלל לא בטוח אצל מי התמורה לאגרה שווה יותר.

אז נכון שהמתחרים שלכם לא מושלמים, ושיש להם עוד הרבה מה ללמוד (וזה המקום למסור לנציגת שירות הלקוחות החביבה של Yes שהבטיחה לחזור עלינו בעניין הפיצוי ולא שמענו ממנה שוב  - אנא צרי קשר דרך מדור זה) אבל אנחנו לא מוכנים לצאת פראיירים. יום אחד, שתתנו תמורה לכסף, שתאפשרו לנו לבחור את הערוצים שלנו (בטח שהיום לא נותנים לכם לעשות טירינג. איפה הייתם לפני חמש שנים?) ושהפלטפורמה הדיגיטלית שלכם תהיה שווה - כלומר עם אפשרות לקבל תקציר של משחק כדורגל שפיספסנו, לבחור זווית צילום ולקבל את כותרות החדשות בלחיצת כפתור, אולי נחזור. ותעשו לנו טובה אחת - דונט קול אס. וי וויל קול יו.

 

 

 

 











 |