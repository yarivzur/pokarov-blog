---
title: "09.18.1999"
pubDate: "1999-01-01"
source: "tripod"
category: "internet"
original_file: "/writings/internet/1999/09.18.1999.html"
---


 
















**Sat, 13 April 2002**

 

כשהיינו
ילדים קטנים, יום כיפור היה טוטאלי. כולם צמים, כולם הולכים לבית-כנסת לפגוש את כל
החברה. כשקצת התבגרנו, החליף את בית-הכנסת מקום המפגש העירוני. בכל עיר יש אחד
כזה, אם זה הגשר מעל הירקון בתל-אביב, הרחבה של "המשביר" ברעננה, או
"לב העיר" בהרצליה. היום אנחנו גדולים, כבר לא בכבוד שלנו ללכת
לבית-כנסת, ומקסימום המפגש החברתי שאנחנו עומדים בו זה התור ב"אוזן"
לקחת סרטי וידאו. עכשיו מתעוררת שאלה מציקה – מה עם הנשמה? מי יתפלל בשבילנו בזמן שאנחנו רואים את
חלקים ארבע וחמש של "כוכב הקופים"? כי אם יש אלוהים, יום אחד הוא ייתן
מבט בספרי החשבוניות שלו, ואז איך לומר – אכלנו אותה. כמו שכבר אמרנו לכם – אין לכם מה לדאוג. אנחנו כאן
בשבילכם. אנו שמחים להציג לכם את האתר – [www.prayerwheel.com](http://www.prayerwheel.com/). באתר הזה
יש מחשבים שיתפללו בשבילכם. מי היה מאמין? בכניסה לאתר אתם יכולים לבחור את
האלוהים שממנו אתם הכי מפחדים, ותמורת סכום סמלי, המחשבים של האתר יתפללו אליו
בשבילכם. אמנם זה לא בחינם, אבל מה חינם בימינו? האתר מציע חבילות של 500 תפילות
ל- 30 יום, או 1000 תפילות ל- 30 יום, במחירים שנעים בין 20-30$. אחרי שאתם
מזמינים אתם יכולים לראות את קצב התקדמות התפילות שלכם. אז זה הזמן להתרווח
בכורסה, להכניס עוד סרט של ג'ט לי, לפתוח איזו טקילה מצוננת היטב, בלי שום רגשות
אשמה. יש כבר מי שמתפלל עליכם.

 

בתוקף המנדט
שניתן לנו בטור הזה להתעסק בצדדים הפחות מוארים של הרשת, ובמסגרת הרוח התיאולוגית
שנחתה עלינו השבוע, אנו גאים להציג בפניכם את האתר הבא - [www.distefano.com](http://www.distefano.com/). שם האתר
אינו מרמז בכלום על תוכנו, והתוכן – גופות למכירה. כן, כן, מה ששמעתם. באתר הזה ניתן
להזמין גופות במשלוח ישיר לביתכם. כמובן, שאתם לא מקבלים חתול בשק – אתם יכולים לבחור בדיוק איזו
גופה תשמח אתכם – החל מצבע
שיער, דרך צבע עור וכלה במצב הריקבון של הגופה. אם עוד לא היה ברור – לא מדובר בגופות אמיתיות, אלא בבובות
המיוצרות במיוחד ע"י החברה המפעילה את האתר. הבובות עצמן מיוצרות מגומי נוזלי
המולבש על עצמות אדם אמיתיות, ויוצריהן מבטיחים אמינות מדהימה, כולל הסתימות בשיניים,
ריסים מזויפים (רק לבובות הנשים) ונורות קטנות שאפשר להתקין בחללי העין. אפשר גם
להזמין תמונות חתומות של ראשי גופות, עם כיתוב כרצונכם. פתרון מושלם לבעיית "מה
נקנה לאבא ליום ההולדת" – תמונה של גופה, וכיתוב "או-טו-טו, אבא,
או-טו-טו". לאלה מכם שמאמינים בלעשות דברים לבד (יש עוד כאלה?) ניתן גם לקנות
את המדריך השלם להכנת גופות. הבעיה היחידה עם הסיפור הזה היא המחיר. גופה בסיסית
עולה כ- 550$, ולזה צריך להוסיף דמי משלוח לארצנו הקטנה, בסכום המזערי של 420$. לא
לסטודנטים תפרנים בחוג לקולנוע. האתר עצמו מומלץ בחום(?)

 












