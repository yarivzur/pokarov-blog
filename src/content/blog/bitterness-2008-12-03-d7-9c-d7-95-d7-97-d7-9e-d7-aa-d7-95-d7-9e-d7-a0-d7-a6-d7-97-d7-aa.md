---
title: "לוחמת ומנצחת"
pubDate: "2008-12-03T10:28:16"
source: "bitterness-inc"
category: "Bitterness Inc"
original_id: 136
---

לא יודע מה אתכם, אני יודע למי אני מצביע בפריימריז בליכוד*. גבירותיי ורבותיי - "קרן ברק - לוחמת ומנצחת". נתקלתי בשלט הבחירות שלה בפקק בדרך לעבודה (למה בעצם לא באתי היום באופניים? כזה יום יפה...) ובהיותי גיק, התעצבנתי משם הדומיין שהיא בחרה - [www.kerenbarak.co.il](http://www.kerenbarak.co.il). למה co.il? כמה זה מסובך להבין שאם אתה ארגון ולא חברה (אני מניח שיש איזושהיא עמותה בסגנון "הוועדה פור רי-אלקשן אוף בארטלט") צריך להשתמש ב- org? מישהו יכול לבקש מרזי להביא את האחראי על האינטרנט? 

[![image](http://static.flickr.com/3008/3078853597_40e3f810f4.jpg)](http://www.flickr.com/photos/7777143@N06/3078853597/) 

  

אבל, לא יכולתי להאתפק ונכנסתי לאתר. משהו ב"ל" הליכודית פשוט עושה לי את זה. מודה. דבר ראשון הלכתי לחלק הביוגרפיה. מי את קרן ברק, מושא אהבתי החדש? 

ובכן, קרן ברק היא בת 36 (בגילי!) ובזמן שאני לא עשיתי יותר מדי, היא כבר עשתה תואר שני, היתה מראשונות הלוחמות בצה"ל, ומאחוריה נסיון של להיות דירקטורית בנמל חיפה. תמיד חשבתי שדירקטורים הם אנשים בני חמישים פלוס עם סיגרים עבים וז'קטים אפרפרים שיושבים סביב שולחנות מהגוני (לא יודע מה זה, אבל מהגוני זה באמת נשמע משהו של דירקטורים) מבהיקים ומחלקים ביניהם את הכסף של העובדים. אבל לא! יש גם דירקטורים אחרים! יש את קרן ברק! והיא גם לא גבר, גם לא בת חמישים פלוס וגם בת להורים יוצאים מצרים ופולין (בו זמנית). אח, כמה החיים שלי מחווירים לעומתה. 

חיפוש מהיר בגוגל מראה שקרן ברק עשתה את העבודה בכל מה שקושר ל- SEO. האתר שלה יוצא ראשון. ישר אחריו יש איזה מאמר מזעזע על קרן ברק אחרת שהיא קרחת. איכס**.  

המשכתי להסתובב באתר. שמחתי לראות שיש [קבוצת פייסבוק לתמיכה בקרן](http://www.facebook.com/s.php?k=100000004&id=94014705467&gr=2&sid=0e5dc947d1e7e61e10ec4686a04c352c&_ecdc=false&n=-1&o=4&hash=fb08d742649a459fc476b999ce6266ef&sf=p&s=50#/group.php?gid=94014705467). כמובן שהצטרפתי. בהקדמה לקבוצה נאמר: "חסכתי לך יועצים, ספיניסטים, לוביסטים וקופירייטרים שינהלו קבוצות תמיכה בפייסבוק בשם מועמדים שגילו את האינטרנט ואת הליכודבאותו שבוע". כן, כן, נחסך לי המון. מה שכן, מבט על רשימת המצטרפים הראתה שיש ביניהם וביני חברים משותפים. אנחנו צריכים לנהל שיחה ארוכה. 

בחזרה לקרן. הדף הכי מרשים הוא דף ההישגים של קרן. פילטור מהיר של כל המשימות בהן קרן עוד תנצח, משאיר לנו את הקרבות בהן היא כבר ניצחה: 
 - היא השיגה מנהל תקין ונקי משחיתות בנמל חיפה. האח!
 - היא השיגה סביבה ירוקה, ייצור מקורות אנרגיה חלופים, מיחזור, חינוך ועידוד השימוש בחומרים ידידותיים לסביבה. האח!
 - היא השיגה חקיקה המסייעת לענף החקלאות ולחקלאים. האח!
 - היא קידמה את הנושאים החברתיים בוועדות הכנסת. הם כולם מקודמים! 

 

כל זה עד גיל 36?! מה עשיתי בזמן הזה. אלוהים. 

בשורה התחתונה - חבריי חברי הליכוד. באמא ש'כם - תצביעו לקרן ברק! אתה יהיה הרבה יותר מצחיק בכנסת. אלוהים יודע שאנחנו זקוקים לזה. 

  

* אני לא חבר ליכוד. דווקא חשבתי להירשם לכל המפלגות כדי שאני אוכל לקדם אנשים שאני אוהב בפריימריז, למעט שני דברים - זה עולה כסף, ומשום מה אסור להיות חבר ביותר ממפלגה אחת. קרציות. 

** [קרחת זה דווקא יפה](http://i162.photobucket.com/albums/t246/cosmicRambler/Misc/SineadOConnorBald.jpg).