---
title: "08.12.2001"
pubDate: "2001-01-01"
source: "tripod"
category: "internet"
original_file: "/writings/internet/2001/08.12.2001.html"
---

**


 





 | [.portfolio](../../../Portfolio.html) 
 | [.writings](../../fog0000000017.html) 
 | [.bio](../../../bio/fog0000000019.html) 
 | [.links](../../../links/fog0000000097.html) 
 | [.blog](../../../blogIndex.html) 
 | [.home](../../../Home.html) 





 |



 |


 |

**Sat, 13 April 2002**

 

@כותרת: סוף האינטרנט

 **

@קרדיט: יריב צור

 

זהו. הגיע הרגע
שהרבה ייחלו לו, כמה חששו ממנו ולא מעט לא ממש גילו עניין – הטור האחרון שלי.

טור האינטרנט הראשון
הופיע בעיתון בשני ליולי 1999 ([www.tam.co.il/2_7_99/magnet.html](http://www.tam.co.il/2_7_99/magnet.html)). בחישוב מהיר מדובר בשנתיים
וקצת. אם עושים חשבון של טור בשבוע, זה יוצא משהו כמו קצת יותר ממאה טורים.

אם נניח שבכל טור
כתבתי על ממוצע של שלושה אתרים, זה נותן לנו 300 אתרים. זה המון. מתוכם – הרבה
מאוד כבר לא איתנו יותר. בזמן הזה הספקתי לעבור שלושה מחשבים, להצטרף לחברת
סטארט-אפ שקרסה, להיות מובטל כמה חודשים, להתחיל עבודה בחברת סטארט-אפ חדשה
(תחזיקו לי אצבעות), להעלות שלושים קילו (ולהוריד 12. תודה, תודה), לקבל תביעת
דיבה אחת (לא נגיד ממי, רק שזה אתר שכל העולם על הזולו שלו), להחליף שלוש חברות
(אהלן מותק!), לעבור סופית מנטסקייפ לאקספלורר,  להתחיל טיפול פסיכולוגי, לא לגמור את התואר, להיות בחמש מסיבות
עיתונאים, לקבל ארבע מתנות שאולי לא הייתי צריך לקבל, לעבור תחת שני עורכי מדור
ושני עורכי עיתון, להתפדח כל פעם שכתבתי שטויות, לדווח מסן פרנסיסקו, מניו-יורק
ומלונדון, להתעצבן כל פעם שמישהו העתיק מהטור שלי, להופיע בתוכנית טלוויזיה,
להדליף סקופים לכתב של עיתון מתחרה, לעבור מ- L&M לייטס לווינסטון לייטס,
להחליף ארבעה שותפים וכלב, לפתח אמונה עיוורת שהאינטרנט הוא הדבר הכי חשוב בחיים,
לגלות שטעיתי, לאבד עניין בכל המדיום האלקטרוני הזה, והכי חשוב - להתבגר ולהבין
שאינטרנט זה עדיין אחלה, אבל יש דברים יותר חשובים מעבודה.

 

בטרם אנגב את הרטיבות
הפתאומית שאחזה במקלדת ואתלה את העכבר שלי פור גוד, אני רוצה לקיים כמה הבטחות. אז
כמו שהבטחתי לא מעט פעמים, השבוע אני אחשוף כמה ממקורות המידע ששימשו אותי בכתיבת
הטור הזה. ברור לי שאני שורף את כל מי שיבוא אחרי, כי ישר תוכלו לזהות מאיפה הוא
לקח קטעים.

נתחיל במקור הבלתי
נדלה לאתרים ביזאריים ברשת. מדובר באתר [www.portalofevil.com](http://www.portalofevil.com/). האנשים באתר הזה מצליחים
כמעט כל שבוע להביא את האתרים באמת הכי תמוהים ברשת, בלי לנוח לרגע ובלי להתבלבל.
לדוגמא – אתר שמאפשר (וממליץ) לכם לגדל עוברי חזיר בצנצנת בתור חיות מחמד ([www.fetapets.com](http://www.fetapets.com/)). יש לאתר ארכיון נרחב, ואם
אתם במצב רוח למשהו מוזר – זה המקום.

נמשיך ל- [www.memepool.com](http://www.memepool.com/). אתר שמביא כל יום, במספר
משפטים עמוסי לינקים, כמה רעיונות מעניינים ואתרים ששווים מבט נוסף. יש חלוקה
לקטיגוריות – טכנולוגיה, הומור, סקס, אוכל וכמובן – "אנשים מוזרים" (Wackos).

 

נסיים באתר האחרון
מאלה שנתנו לי את האייטמים שניסיתי לעניין אתכם איתם כל שבוע. זה לא כל כך אתר כמו
רשת אתרים, ומהמשובחות שבהן – [www.ugo.com](http://www.ugo.com/). ראשי תיבות של Underground Online, UGO היא רשת של אתרים שמעניינים את הגבר הדיגיטלי –
קומיקס, סרטים, מוסיקה, משחקים, טכנולוגיה ורסלינג. בכל אחד מהנושאים יש להם דעות
מאוד נחרצות, יש להם את החדשות הכי מעניינות וכמובן – יש להם קישורים לאתרים הכי
מעניינים.

 

זהו. אני הולך. אין
מה לדאוג (או לשמוח) מי שממש רוצה, יזהה אותי במקומות אחרים, בעניינים אחרים
לגמרי. כל היחצ"נים – נעמתם לי מאוד, תמחקו את האי-מייל שלי מהרשימות שלכם.
כל השאר – האינטרנט הוא רק מדיה. לא פחות, לא יותר. יש בו דברים מחורבנים, יש בו
דברים אחלה. יש בו מה שתשימו בו.

שבת שלום.

 












 |