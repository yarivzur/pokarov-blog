---
title: "08.02.1999"
pubDate: "1999-08-02"
source: "tripod"
category: "internet"
original_file: "/writings/internet/1999/08.02.1999.html"
---


 

 

פתגם בדואי
עתיק אומר: "הנקמה היא אוכל שמוטב לאוכלו קר", תסלחו לי, אבל הבדואים לא
יודעים מהחיים שלהם. נקמה, צריך שתהיה מיידית, כואבת, ואם אפשר - פומבית. זאת
הפילוסופיה שעומדת מאחורי האתר שנראה היום - [www.hotrevenge.com](http://www.hotrevenge.com/). באתר הזה
תוכלו לנקום בכל מי שעשה לכם רע, ולנקום כמו שצריך. החבר שלך זרק אותך? אמר לך
"אני עובר תקופה קשה עכשיו, זה לא את זה אני"? למה לצלול לתוך חבית של
האגן-דאז, כשאפשר למצוא תמונות אינטימיות של החרא הקטן ולשלוח לאתר? אד, מנהל
האתר, ישמח לשים את התמונה המביכה של החבר לשעבר באתר, תוך פירוט שמו, העוולה
שבגינה הוא נענש, וציונים על התמונה. למשל אנדריאה מגרמניה בגדה בבן זוגה עם שני
גברים, והוא שם תמונות עירום שלה באתר כאזהרה לגברים האחרים. לעומת זאת ג'ורג'
לוסון מדאלאס, בגד באשתו עם אחותה. האשה לא התעצלה ופרסמה באתר תמונה של ג'ורג',
ובעיקר של אבר מינו. היא לא שכחה בדרך את אחותה, כולל ציון השם והיכולות האורליות.
אלה רק שתי דוגמאות מני רבות, אבל הרעיון ברור. האתר הזה קצת בעייתי. מצד אחד זה
פורקן מעולה, ויש לא מעט אנשים שהייתי שמח אם היו לי תמונות שלהם לשים באתר. מצד
שני - לא לגמרי ברור שהאתר הוא לא עוד תירוץ לאתר פורנו מהסוג המציצני. נראה שיש
לא מעט תמונות מזויפות, ויש תמונות שאנשים המציאו תירוצים ממש מגוחכים כדי לשים
אותן. לא נותר אלא לסיים בהמנון הקרב של בית"ר: נקמה! נקמה! נקמה!

 

אצלנו בעדה
מאמינים בלשמור הכל בבטן. בגלל זה התאפקנו, באמת שהתאפקנו וכמעט שלא התייחסנו עד
עכשיו לעכברי לילה. אבל כשישבנו שבוע שעבר וראינו את התוכנית האחרונה, נשרף הפיוז.
פה זה לא מדור טלוויזיה, ואנחנו לא נדון באיכויות הטלוויזיוניות של טייכר, אם הן
קיימות בכלל. אבל זה כן טור אינטרנט, ויש לנו מה להגיד על זה.

מה שבעיקר
עצוב בעכברי לילה, זה לא שהם כל כך משעממים, ולא בדיחות הקרש, אלא הזלזול שלהם
בגולשים. הם כנראה יוצאים מתוך נקודת הנחה שמי שרואה אותם לא התחבר לרשת בשלוש
השנים האחרונות, ועדיין מחפש דברים ב- Yahoo. עד מתי
תביאו לנו את האתרים הכי שחוקים והכי עבשים? הרי היום כל אתר טוב שמישהו מגלה, ישר
עובר ב- e-Mail לכל המדינה תוך עניין של ימים.
אתם רוצים להראות לנו אתרים חדשים ומגניבים?  תתאמצו קצת, רבאק.

לא מוגזם
להניח שבתוכנית הראשונה של העונה הבאה יספרו לנו בעכברי לילה על תוכנה חדשה
ומגניבה בשם ICQ. חוץ מזה, וזה באמת מרגיז – היומרה שלהם להביא לנו את הקינקי והביזארי
שבאינטרנט. זה קינקי זה? האתר של ערוץ הילדים יותר קינקי מחלק מהדברים שהם הביאו
לנו. רק מי שראה את הבעת הסבל על פניה של תחיה אדר בעודה יושבת ומקשיבה לליהוגים
מסביבה, יכול להבין כמה אנחנו סובלים לראות את הדבר הזה.

עכשיו, חשוב
להבהיר שלא היינו בכזאת ג'ננה, אם לא היה אכפת לנו. אנחנו אוהבים את הרשת, אנחנו
מבלים בה כל יום, וחלקנו אפילו מתפרנס ממנה. אז עד שסוף סוף יש תוכנית אינטרנט
בארץ, יש בה התייחסות תמידית לאינטרנט כאל יישות זכרית בעלת רצונות:
"האינטרנט יודע", "האינטרנט רוצה" "האינטרנט חושב".
באמת. אחר כך מתפלאים שהאינטרנט מחליף את ה- CIA בדלוזיות של סכיזופרנים.

 












