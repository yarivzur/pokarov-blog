---
title: "09.06.1999"
pubDate: "1999-09-06"
source: "tripod"
category: "internet"
original_file: "/writings/internet/1999/09.06.1999.html"
---


 

 

בוקר טוב ילדים וילדות. נכון שאתם אוהבים את ה"טלטאביז"?
את מי אתם הכי אוהבים – את לה-לה? או אולי את דיפסי? אם עניתם "כן"
לכל השאלות האלה, אל תלכו לאתר הבא – [www.newgrounds.com](http://www.newgrounds.com/). מדובר באתר
של אנשים לא נחמדים. אנשים רעים. אנשים יצירתיים לאללה, שהתענוג הכי גדול שיש להם
הוא להשתין על הממסד בקשת. האתר מכיל קטעי אנימציה, רובם אינטראקטיביים, אשר שמים
ללעג דמויות מפורסמות, ומערכות ערכים מקובלות. רוצים דוגמא? אחד מששת החלקים באתר
הנו חלק הנקרא "Telebubbies". בו
תוכלו לראות את הבובות החביבות עושות מעשים שלא ייעשו. תוכלו לראות את בינקי וינקי
מוריד ראשים עם באנג מהודר, את דיפסי מקיא את הנשמה אחרי שניצחתם אותו במשחק
שתייה, ואת פו (האדום) בועל כבשים להנאתו. וזאת רק ההתחלה. במשחק החביב Club a seal – תזכו לגדל
כלב ים קטן. מאוד בדומה לטמגוצ'י. רק שכאן – אם כלב הים מביא לכם את החורפה – יש לכם מחבט גדול, ואתם
מוזמנים להפוך את הראש של היצור החמדמד לעיסה אדמדמה. לא תאמינו כמה כיף זה.
ולבסוף – הצ'ופר – Assassin. בחלק זה של
האתר תוכלו לבחור אחד מתוך מבחר של סלבריטאים, ואיך ננסח את זה? לקרקס אותו. בין
החביבים עלינו – ליאונרדו הבלונדיני
המנוזל, ובריטני ("White Trash") ספירס.
אין מה לומר – האתר הכי
משחרר אגרסיות שפגשנו מזמן. לצורך צפייה באתר תזדקקו ל- Shockwave, אותו ניתן להוריד במקום. למי יש מחבט?

 

 

בשבוע שעבר חנך האתר הוותיק נטקינג [www.netking.com](http://www.netking.com/) את העיצוב החדש שלו, וקמפיין פרסומי
נרחב תואם. במקביל התחילו לרוץ בטלוויזיה פרסומות מצחיקות מאוד של הפורטל "נענע"
[www.nana.co.il](http://www.nana.co.il/). דבר ראשון – משמח לראות שהצטרפנו למשפחת
העמים ומפרסמים אצלנו אתרי אינטרנט בטלוויזיה. דבר שני שינוי הכיוון המשמעותי
בנטקינג מסב לנו נחת רוח רבה. נטקינג רוצים להפוך לשער הכניסה שלכם לחדשות, לספורט,
לכלכלה וכד'. תגידו אז מה? הרי גם באתרים ישראליים אחרים יש חדשות. ובכן, נטקינג
החליטו ללכת על תוכן עצמאי – הם הקימו בארבעת החודשים האחרונים מערכת של
חמישה-עשר עיתונאים, והם הולכים לנסות להביא חדשות משלהם, עם ניב רסקין כעורך
הספורט, גדי סוקניק ומוטי גדיש כעורכי החדשות. בתחום הכלכלה, נטקינג הולכים על
שיתוף פעולה עם "קו מנחה", שמתמחה בנתונים בזמן-אמת מהבורסה. בקיצור – מערכת שלא הייתה מביישת מקומון
בינוני. אנחנו מוכרחים להודות, תמיד רחשנו אהדה מסוימת לנטקינג. למרות שהם היו
פורטל בינוני, הם תמיד ניסו להרים מגזין משלהם, עם כתבות והכל, ולא רק תרגמו כתבות
מ- Wired כמו IOL. אנחנו פה נחזיק אצבעות לכל מי שמנסה ליצור תוכן ישראלי מקורי,
ונטקינג הולכים לכיוון הזה בגדול. נטקינג גם חשפו רעיון מגניב שהם מתכוונים להרים בקרוב
– במקום השקופית
שיש בסוף השידורים בערוץ 2, יהיה מסך עם צ'אט, ועדכוני חדשות. תחליף ראוי לערוץ
האופנה. אחרי שבוע של הרצה, המסקנות ראשוניות הן שיש לחברה מנטקינג עוד עבודה. אין
מספיק תוכן אקטואלי ישראלי בחדשות, יותר מדי לינקים מובילים לדפים שלא קיימים, וגם
ההתמצאות באתר לא מושלמת. מצד שני, הכוונה טובה, ככה שבשורה התחתונה - נטקינג המחודש,
שווה ביקור.

 

 












