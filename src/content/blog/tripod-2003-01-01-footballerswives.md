---
title: "FootballersWives"
pubDate: "2003-01-01"
source: "tripod"
category: "tv-reviews"
original_file: "/writings/2fg/TV/2003/FootballersWives.html"
---

**


 
















**Fri, 28 February 2003**

@כותרת:

בעטי, פיונה, בעטי!**

 

@רציף:

לפני הרבה שנים, היה משחק מחשב שנקרא "איטליאן פוטבול מנג'ר", שבו המשחק היה מנהל קבוצת כדורגל בליגה האיטלקית. רוכש שחקנים ומוכרם, משדרג את האצטדיון לפי הצורך, אפילו קובע הרכבים לפני כל משחק. רק דבר אחד לא היה שם – מהלך המשחק עצמו. לחיצה על "התחל משחק", והופ! הנה התוצאות. רק אנשים עם שריטת כדורגל מסיבית יכלו לשבת שעות ולשחק במשחק הזה, שבשום שלב לא נראה בו כדור. הסדרה "נשות הכדורגל", שעלתה השבוע בערוץ 10, מאוד דומה לקונספט של אותו משחק ארכאי. סדרה שלמה סביב כדורגל, ולא תראו אפילו משחק אחד. הסדרה עוסקת בחייהן של נשות כדורגלנים מקצוענים במועדון דמיוני – "הספארקס". כמצופה, הנשים מתעסקות בכל מה שנראה לנו שנשים של כדורגלנים מתעסקות, יעני, בגדים, שופינג ולדחוף את הקריירה של הבעל. זה אולי מה שהייתם מצפים, אם זו לא היתה סדרה בריטית. למעשה, הסדרה "נשות כדורגל" היא עוד סדרה על זוגות ומערכות יחסים במיטב המסורת הבריטית של השנים האחרונות, שבמקרה ממוקמת סביב עולם הכדורגל. ההבדל העיקרי שזה עושה הוא שלכולם יש הרבה כסף, והגברים יותר בוגדנים, יותר חארות ועוד יותר טפשים. הדבר הכי קל, והכי סטריאוטיפי בעולם יהיה לזרוק עכשיו שמות של נשות כדורגלנים ישראלים, אם לא היה לנו כזה נסיון מר עם ייבוא פורמטים בריטיים ("אתם יותר טפשים מעורכי דין, שלום!"), אבל בשורה התחתונה, "נשות כדורגל" היא סתם עוד סדרת זוגות בריטית (יש שיאמרו טלנובלה עם מבטא קוקני), אם אתם אוהבים את הז'אנר – לכו על זה, גם אם כדורגל אף פעם לא עשה לכם את זה. אנחנו אהבנו.

 

 

 











