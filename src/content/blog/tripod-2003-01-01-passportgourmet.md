---
title: "PassportGourmet"
pubDate: "2003-01-10"
source: "tripod"
category: "tv-reviews"
original_file: "/writings/2fg/TV/2003/PassportGourmet.html"
---

**


 

@כותרת: **

**חלטורת גורמה**

 

@רציף:

נורא אופנתי בשנים האחרונות להשתמש בסיפור על הילד שמשתין בבריכה, מהמקפצה, על מנת להעיד על אובדן הבושה שחל בחברה שלנו. לדעתנו האישית הסיפור הזה כבר מזמן לא מתאים לישראל של 2003. היום המצב הוא שאחרי שהמציל מעיר לילד, הילד מתחיל לצעוק עליו בחזרה בסגנון – "מי אתה שתגיד לי איפה להשתין. אני שילמתי להיכנס לבריכה, אז זכותי לעשות מה שאני רוצה".

למה אנחנו מלאים אותכם עם ניתוחים חברתיים מעיקים? כי הזכיינים של ערוץ 2 כבר כמה שבועות מביאים לנו את הג'ננה. לשם שינוי לא מדובר רק ב"טלעד" (וכן, אנחנו עדיין מחכים ל"מלך הגבעה" שתחזור. לא שכחנו), כי אם בכל השלישייה. מצד אחד, יחד עם כל זכייני ערוץ 2 הם מצביעים על ערוץ 10 ומתבכיינים על זה שהוא שם הרבה כסף על כוכבים, ואז "לא יישאר כסף להפקות מקור". חברים – לא רק שאתם על המקפצה, אתם גם בלי מכנסיים. ושני הדברים המדלדלים שתלויים שם למטה עונים לשמות "פספורט גורמה" ו"צ'ק אין". למי שלא זכה להנות משתי החלטורות המבישות האלה, "צ'ק אין" היא תוכנית טיולים, שבה סלבריטיס צעירים ומגניבים הולכים לערים מרכזיות בעולם ומראים לנו איך הם מכירים את העיר, יודעים איפה כל המקומות המגניבים והמסיבות השוות. תחשבו "יעל בר-זוהר בלונדון". כל מי שנדמה לו שהוא ראה את אותו הדבר כבר שמונה מאות פעם, שירים יד, ואז ייתן לעצמו סטירה, כי "צ'ק אין" היא דרמה קורעת קרביים לעומת "פספורט גורמה".

"פספורט גורמה" היא שיעור מאלף בהכנת פשטידה של יום ראשון. כידוע, ביום ראשון בבוקר נשארות כל מיני שאריות במקרר מסוף השבוע, אז לוקחים את כל השאריות, שמים בתבנית, שמים למעלה גבינה צהובה ("מוקרם", אותו טרנד אוכל נוראי של האייטיז), מחממים ומגישים. אז ל"קשת" היה חסר משהו לשבץ ביום שישי בערב, והם לקחו שאריות מ"פספורט", בנו אולפן שלא היה מבייש את ערוץ הילדים של אבו-ד'אבי, הוסיפו שף, והופה! יש לנו פשטידה.

קשה להגיד שאנחנו מופתעים מהעובדה שערוץ 2 הנפיק לנו שתי תוכניות ז'אנר עליון שכאלה, אבל לפחות שתהיה לכם טיפה בושה ותשבו בשקט.

 

נ.ב.

יחוקק חוק הקובע שאם בעל זכויות שידור על סדרה משדר אותה בשעות לא סבירות ("הפרקליטים", "בוסטון פאבליק", "ג'אג") למשך זמן, יתבטלו זכויותיו על הסדרה, ויועברו לערוץ אחר שכן ישדר אותה בשעה נורמלית. ויפה שעה אחת קודם.

 

 

 











