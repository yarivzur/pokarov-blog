---
title: "InOut"
pubDate: "2003-01-01"
source: "tripod"
category: "tv-reviews"
original_file: "/writings/2fg/TV/2003/InOut.html"
---

**


 





 | [.portfolio](../../../../Portfolio.html) 
 | [.writings](../../../fog0000000017.html) 
 | [.bio](../../../../bio/fog0000000019.html) 
 | [.links](../../../../links/fog0000000097.html) 
 | [.blog](../../../../blogIndex.html) 
 | [.home](../../../../Home.html) 





 |



 |


 |

**Fri, 28 February 2003**

אולי די, גיא?**

 

 

תשאלו כל מי שיצא לו לעבוד על מחשב יותר מכמה שנים, והוא ישמח לספר לכם איך פעם היה יותר טוב. "אוח, אוח. דוס 6.2 היתה מערכת ההפעלה המושלמת. למה היה צריך את הווינדוז הזה?". אפקט הנוסטלגיה הזה הוא מזעזע לכשעצמו, וגורם לזה שאנשים מתגעגעים לתכניות לואו-טק דלוחות כמו "קשקשתא" ו"האיים האבודים". למרות כל זאת, אנחנו עדיין ניצבים המומים מול האפקט הזה כשהוא קורה למשהו שמשודר בימים אלו.

למי שלא ברור על מה אנחנו מדברים, מדובר בתוכנית החדשה של גיא פינס בערוץ 2 – "אין ואאוט". לא ברור איך תכנית כזאת גרמה לכל כך הרבה אנשים להתגעגע ל"ערב טוב", שעדיין משודרת כל יום בערוץ 3. אחרי יותר משש שנים שבהם הפך פינס את "ערב טוב" למכונה משומנת של אייטמים קלילים, מצב רוח (ויחסי ציבור לכל), לתאגיד ענק של קלילות חיננית שמצליח להחזיק את רצועת השידור שלו ובמילים אחרות לאימפריה (כמו שמש, אבל בלי אורלי וינרמן), הגיע הטלפון מערוץ 2 ופינס נקרא אל הדגל (או ליתר דיוק את השקל). לא במקום התוכנית בכבלים – בנוסף. ומהרגע הזה הדברים החלו להידרדר.

הבעיה המרכזית של In & Out, מעבר לעובדה שהמושגים "אין" ו"אאוט" הם יותר פאסה מויצמן שירי, היא שלאורך חלקים יותר מדי גדולים ממנה, היא עושה הכל כדי לנסות ולא להיות "ערב טוב". במקום הקלילות והציניות שכל כך נדרשים בתוכניות בידור היא מנסה, אם להאמין לפרומואים, "להגדיר מדי שבוע את הטרנדים העדכניים בכל תחומי הפנאי". בסדר. ואנחנו כאן כדי לתת מבט מעמיק על תקשורת ההמונים בישראל. במקום אייטמים קצרים ושנונים על הדברים החשובים באמת, כמו השמלה שלבשה הסגנית השביעית של נערת היופי עשרה היוצאת בטקס הענקת פרסי "נמלת הזהב" לפרסומת הכי מעצבנת בטלוויזיה (הלחישות של סימילאק, כמובן), בחר פינס בתוכנית הראשונה להביא אייטמים ארוכים שרובם חדשים ומקוריים כמו אורנה ומשה דץ.

זה התחיל בכתבה מייגעת של גלית גוטמן על אופנת מדי הצבא, שהדבר היחידי שאפשר להגיד לטובתה הוא שהיא הייתה הרבה יותר מוצלחת מהדיון באולפן, המשיך באייטם על מחירי הכרטיסים למחזמר "המורדים" שהיה יותר טחון מזונה תאילנדית בת 50, ונגמר בגילוי מדהים מעדת אמנון לוי  - בתל אביב יש טרנד חדש של ארוחות בוקר. בשבוע הבא כנראה יגלו לנו על הלהיט החדש של הצעירים – קלפים של חבורת הזבל. שלא לדבר על פינת הלשון שבה יגלו לנו כל שבוע מילה או ביטוי שבהם המגניבים משתמשים ומה הפרוש שלה (ואם אנחנו כבר בעניין יש לנו ביטוי בשבילכם  - "חיים אתגריות". החבר'ה משתמשים בה כדי לתאר הופעה באין ספור תוכניות וערוצים תוך הפגנת חוש הומור קלוקל במיוחד).

בשורה התחתונה - In & Out היא בסך הכל גרסא אפרורית ולא מוצלחת של הדבר האמיתי. ממש כמו מפלגת העבודה. כולם יודעים מה קרוה למי שרוקד על שתי חתונות. במקרה הזה, מרוב חתונות, פשוט לא רואים את היער.

 

 











 |