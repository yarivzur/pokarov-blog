---
title: "11.25.2000"
pubDate: "2000-11-25"
source: "tripod"
category: "internet"
original_file: "/writings/internet/2000/11.25.2000.html"
---


 

 

אחרי
כל הקיטורים של שבוע שעבר, המדור השבוע בנימה יותר מפויסת, קצת יותר סלחנית. לכעוס
על אנשים מביא קארמה רעה, ואנחנו מאמינים גדולים בקארמה. אז השבוע נהיה קצת יותר
נחמדים. או לפחות ננסה.

 

* נתחיל
במזל טוב לאחד האתרים היותר חביבים עלינו "קונספציה" (www.exego.net), החוגג שנה לקיומו. לא כל כך נפוץ לראות מגזין תוכן איכותי ללא
מטרות רווח מחזיק מעמד. נקווה ש"קונספציה" יישארו פה עוד הרבה זמן, ועוד
רבים יצטרפו אליהם. יחי האינטרנט העברי, יחי, יחי, יחי!

 

* בקרוב, אי"ה,
עת ייכנס המילניום (והפעם באמת) והתאריך יתחלף ל- 01.01.01, יתכנס לו בארץ כנס
שיעסוק בסוף העולם. הכנס, בשם ArmageddonCon,
ייערך בירושלים ובהר מגידו (הלא הוא ארמגדון) בין ה- 28 לדצמבר ועד הראשון לראשון.
את הכנס יכבד בנוכחותו לא אחר מאשר לארי ניבן יבדל"א, ללא ספק אחד מסופרי
המד"ב הגדולים שהיו. פרטים על הכנס ניתן למצוא ב- [www.armageddoncon.org](http://www.armageddoncon.org/).

 

* לפני מספר שבועות
המלצנו לכם בחום על [www.fisheye.co.il](http://www.fisheye.co.il/), אתר העוסק בביקורות סרטים ללא פלצנות (כן, אפשר). ובכן, הדמות
המסתורית שמאחורי האתר ההוא Red Fish, עיצבה
לאחרונה את האתר החדש(?) של האגודה הישראלית למדע בדיוני ופנטסיה – [www.sf-f.org.il](http://www.sf-f.org.il/). אתר מצוין, עם הרבה כותבים המוכרים בקהילת המד"ב, חדשות,
מידע על פעילויות האגודה וכל מה שצריך. מומלץ לחובבי הז'אנר. בהקשר הזה, אני מוכרח
להכניס הערה אישית – כחובב מד"ב בערך מגיל 6, אני לא מצליח להבין למה כורכים
מדע בדיוני ופנטסיה ביחד. למעט אולי "שר הטבעות", רוב ספרי הפנטסיה
מעוררי מחשבה בערך כמו "מקרנה 2" עם דנה דבורין. עם זאת, יש המון כאלה,
ברמה כזו שמאוד קשה למצוא ספר מדע בדיוני בין כל ערימות "הקוסם מבלסטור
7". זה הזמן להפריד בין הז'אנרים. אתם תשחקו לכם בקוסמים ומכשפות ותשאירו לנו
את הספרים עם המלים הקשות. מה זה קשור לאינטרנט? וואלה לא יודע.

 

*  מספיחי מערכת הבחירות בארה"ב, במודעה
שהתפרסמה לפני שבועיים ב"הרלד טריביון" היה כתוב באותיות של קידוש לבנה
"באמריקה יש שלוש מפלגות, דמוקרטים, רפובליקנים וציונים. השתיים הראשונות
רבות ומשפילות אחת את השנייה, השלישית גורמת לדברים לקרות". מתחת לטקסט
הפרובוקטיבי יש הפניה לאתר בשם [www.doubtcome.com](http://www.doubtcome.com/). כמובן שנכנסנו. מדובר באתר שמנסה לעודד דיונים בין המבקרים
בנושאים אקטואליים, ולשם כך הם מפרסמים מודעות פרובוקטיביות בעיתונים. כמו שזה
נראה, יש שם דיונים אינטליגנטיים ומעניינים. לאלה מכם שעדיין מתעניינים בפוליטיקה
(יש כאלה?) זה מקום לא רע לבלות בו.

 

* אנחנו מאוד אוהבים
את TheMarker, באמת. תוך תקופה מאוד קצרה הם הפכו לאחד ממקורות המידע הכלכליים
היותר אמינים בארץ, עם ניתוחים כלכליים מרתקים וכותבים איכותיים (זאת ההזדמנות
לומר "שאפו" על זה שהם היו הראשונים להתייחס לטמטום של לפרסם את
"אמדוקס" עם דילברט. מי חשב על זה, מי? זה כמו לפרסם נקיון כפיים עם
חברי כנסת). עד היום הטענה היחידה שלנו אליהם היתה שאין להם ארכיון. והנה, ביום
שבת האחרון נחת ב- inbox שלי אימייל מהם, המפרסם
קרן נאמנות חדשה. חברים, בלועזית קוראים לזה ספאם, ובעברית קוראים לזה התנהגות
מאוד לא יפה. אם אתם רוצים למכור את האי-מייל שלי למישהו בלי לשאול אותי. לא יפה
חברה.

 

* לא נשאיר אתכם בלי
אתר מגניב לשבת, נכון? באתר הבא ריכזו את הנתונים על הארוחות האחרונות של נידונים
למוות בארה"ב, מבחינת קלוריות ומרכיבים תזונתיים. למה? למה לא - www.fadetoblack.com/dealameal

 

* בום שיווה, בום
שאנקאר, בום בולינת.












