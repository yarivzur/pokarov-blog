---
title: "EliFinish"
pubDate: "2003-01-01"
source: "tripod"
category: "tv-reviews"
original_file: "/writings/2fg/TV/2003/EliFinish.html"
---

**


 
















**Fri, 21 February 2003**

אלי נגד העולם (1)**

 

כאנשים שכבר לפני שנים חרטו על דגלם עקרונות נעלים כמו "חרות, צדק ומזנוני אכול-כפי-יכולתך לכל", הצלחנו לגבש לעצמנו במשך הזמן פילוסופית חיים קלילה (כמו קובי מידן, אבל לא) שבמרכזה התעלמות מוחלטת מלקיחת אחריות על דברים שאמרנו / חשבנו / סיפרנו בסוד לחברי מרכז מפלגת העבודה. לכן אתם יכולים לדמיין את הפתעתנו כשגילינו פתאום שישנם רגעים בחיים בהם חייב אדם להביט לאחור, לחשוב על כל המעשים הטובים והרעים שעשה (גם שמנים מתחרטים לפעמים, רק יותר לאט), להרהר על כל החטאים הגדולים והקטנים שביצע, על השקרים הקטנים לאישה (כן מותק, אני רק עושה עוד משהו קטן במחשב ובא) ולקבל את העונש שלו מלמעלה. כי כמה שלא ניסינו, אין לנו שום דרך אחרת להסביר את העונש שקיבלנו בצורת "מריאנו נגד העולם" (להלן מנ"ע) תוכנית הבידור החדשה שהעלה במוצאי שבת ערוץ "ביפ" (ערוץ הצחוק הממחוזר). לא בגלל שהרעיון של תוכנית שבה שני קומיקאים בכירים נלחמים אחד בשני בהצחקות ואילתורים הוא רע, אלא בגלל שבמעבר מהתאוריה למציאות חלו מספר בעיות מרכזיות.

זה מתחיל, ממש כמו בכנסת, במישור הפרסונלי (וזה אולי המקום לשאול האם במסגרת יום ההדרכה לחברי הכנסת החדשים הסבירו לענבל גבריאלי שלא מצפים ממנה לפנות כלים במזנון הח"כים?). יש הרבה דברים שאפשר להגיד על אלי פיניש, מצחיק הוא בטח לא אחד מהם. למעשה, מדובר באדם שגם רגעי השיא בקריירה שלו היו מצחיקים פחות מפינה ממוצעת של דני רופ. הדבר היחידי שאפשר להגיד לטובתו הוא שלעומת המנחה חיים אתגר (הי, אתה לא היית אמור להיות המירב מיכאלי של ערוץ 10?) ומיקי גבע, האיש והמחזור (ובהזדמנות זאת רצינו להתנצל בפני טוביה צפיר. רק עכשיו אנחנו מבינים כמה לעוס יכול להיות חקיין) שהתארח בתוכנית הראשונה, הוא היה פחות או יותר סביר.

הבעיה השניה עם מנ"ע היא שרובה מורכבת מגגים ודחקות שלא היו מצליחים לעבור את סף המיון בתחרות "בדיחות בזוקה גרועות במיוחד". מילא לשלוח את שני המתמודדים לדיזינגוף סנטר לראות את מי מזהים יותר (את גבע, אגב) אבל רוב התחרויות בין שני הקומיקאים לכאורה היו כל כך אוויליות שאפילו בהופ קטנטנים היו פוסלים אותם על ילדותיות. שיאו של האירוע, אגב, נרשם בשלב בגמר שבו נאלצו השנים להתמודד באתגר הקומיקאים הידוע "אבן ניר ומספריים". איזה קטעים פה וואו וואו! תקראו לנו אליטיסטים, תקראו לנו צפונים – אנחנו נמשיך לראות "המגן". ואם נחשוק בקומדיה דווקא – בבי.בי.סי פריים, יש בימי שני ושלישי ב- 01:30 את ה"סטנד-אפ שואו". לצפות, לצחוק ולהקליט.

 











