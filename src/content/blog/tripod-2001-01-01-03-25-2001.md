---
title: "03.25.2001"
pubDate: "2001-03-25"
source: "tripod"
category: "internet"
original_file: "/writings/internet/2001/03.25.2001.html"
---


 

 

ראשית לכל, תודה לכל הקוראים
שהזדהו עם סבלי עקב חסימת הנאפסטר שלי (ובמיוחד לאריה, שממליץ על napigator.com). לא היה כל כך אכפת לי שיחסמו אם לפחות זה היה על שיר פופולרי
ומבוקש. על שיחסמו אותך על שיר של רוי אורביסון? נו באמת. שנית, לקוראים שמתעקשים
לשלוח לי דואר שרשרת – אני לא מאמין בזה. קרוב לוודאי שברגע שהמלים האלה יודפסו
יכה ברק בלפ-טופ האהוב שלי, אבל זה סיכון שאני חייב לקחת על מנת לצמצם את תיבת
הדואר שלי. תודה וסליחה.

 

עכשיו לעניינים. אחרי הטורים
הרציניים קמעא שהיו לנו בשבועות האחרונים, ננסה להביא דברים קצת יותר משמחים
ומשעשעים. הראשון עוסק (איך לא?) בבחורות. יש בחור שחברתו לשעבר מטרידה אותו ברמה
העמוקה של המלה. מה יעשה גבר מן הישוב? יקים אתר בנושא – [www.psychoexgirlfriend.com](http://www.psychoexgirlfriend.com/). אכן, תגובה ציונית הולמת. באתר אפשר לשמוע את השיחות שהחברה
השאירה לו במשיבון, בפורמט mp3. כמו
שנאמר – "למה היפות תמיד לא שפויות?" (יקירת לבבי עונה – "למה
היפים תמיד גמדים טפשים?") (ותודה לגיא)

 

במהלך שירותי הצבאי, בשעה שכל
יום ראשון בבוקר כולם היו משווים את הפתרונות שלהם לתשבצי ההגיון מהעיתון של יום
שישי, עבדכם הנאמן היה פותר את "הציור השבועי לילד". ככה זה, אדם צריך
להכיר במגבלות שלו. מאז, אני משתדל להימנע מחידות הגיון, אבל החידה באתר הבא פשוט
מרתקת. היא נראית קלה – אבל היא ממש ממש לא. תנסו בעצמכם. מי שיצליח (בלי לרמות!)
שיודיע לי - [www.iit.edu/~maxiori/apps/Theseus.html](http://www.iit.edu/~maxiori/apps/Theseus.html)

 

חברת 3Com הודיעה בשבוע שעבר על מותה בטרם עת של "אודרי". לא, לא
זאת מטווין-פיקס (מי שלא רואה, שישב בשקט!), אלא "אודרי" המכשיר. הרעיון
של "אודרי" היה מין מכשיר מעוצב לעילא שיעמוד לו בבית (רצוי במטבח)
ויהיה החיבור הביתי הידידותי והנוח לאינטרנט. אפשר היה לקרוא בו מיילים, לשמור
לוח-אירועים של המשפחה, לגלוש באינטרנט, לשמור ספר טלפונים, לשמוע רדיו אינטרנטי
בממשק כמו רדיו של פעם (עם חוגה והכל) ולהשאיר הודעות בכתב יד אחד לשני. כלומר –
לקחת את כל הניירות שיש לכם במטבח, ליד הטלפון ודבוקים למקרר, להכניס אותם למכשיר
קטן וסגול, שגם מחובר לאינטרנט. כאמור, הצעצוע החביב הזה מת בדמי-ימיו, וכל מה
שנשאר זה להסתכל ולקוות לעתיד טוב יותר - [www.3com.com/homeoffice/appliance/audreyjump4_2.html](http://www.3com.com/homeoffice/appliance/audreyjump4_2.html)

 












