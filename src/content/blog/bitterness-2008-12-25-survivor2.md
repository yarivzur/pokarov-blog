---
title: "דו”ח הישרדות – 25.12.2008 / “מגדל אננס, רעות”"
pubDate: "2008-12-25"
source: "bitterness"
original_id: 164
slug: "survivor2"
---

נו. בשעה טובה חזרה לחיינו “הישרדות”. אחרי הזוועה של “האח הגדול” (אני מאוד מקווה שכל פעם שארז ואסי יסתכלו במראה הם יראו את הראיון של עינב בובליל ב”פנאי פלוס” מצד אחד ואת ליאון מתפרק מצד שני), סוף סוף אפשר לחזור לריאליטי כמו שצריך. יחד עם “הישרדות גבון” האמריקאי שרץ לנו במקביל, אפשר לומר שהחיים לא רעים.  

אלא אם כן אתה גר בשדרות, כמובן, כי אז באמצע הפרק יש לך “צבע אדום”. החדשות הטובות, תושבי שדרות היקרים, הן שלא הפסדתם כלום. במיטב מסורת העונה הראשונה גם העונה אנחנו צפויים לפרקי מסטיק אינסופיים. בלה, בלה, בלה, בלה. “הרגשתי שאנחנו יוצאים להרפתקאה”, מהגג הנטורופת ממכמורת. “זאת היתה נראית לי הרפתקאה מדהימה” נותן לו קונטרה “יזם, שוק ההון, ארסוף”. “זאת וואחד הרפתקאה” מראה להם מה זה “מתווכת, מנהטן”. המקום היחיד שבו ראיתי תיאורים יותר שקריים של מקצועות הוא בג’יי-דייט, אבל זה כבר סיפור אחר.    

   

ציטוט השבוע: “מיכל נראית כאילו היא בדרך לעוד לקוח מרוצה” / אירית  

[](http://israblog.nana10.co.il/blogread.asp?blog=600833)   

     

חשוב להתאים את הציפיות לעובדה שמדובר בפרק ראשון. יהיו כאלו שימהרו לחגוג על הרייטינג הנמוך, וכל השאר סתם יסתלבטו על ה[פשאלה של הפרומו](http://www.nrg.co.il/online/1/ART1/830/460.html), אבל בינינו – זה היה פרק פתיחה סטנדרטי. העתק פחות או יותר אחד לאחד של “הישרדות איי הפנינה” האמריקאי, רק ששם היה רופרט שעל הפרק הראשון שדד את הציוד של השבט השני וזכה לתהילת עולם. פה, יש לנו אוסף יבשושים שעדיין לא הפנימו את הכלל הכי חשוב – בריתות עושים בפרק הראשון.   

דרך אגב – החברים שנשלחו לאי הגלות. לא ראיתם את הסדרה עד היום? הקונספט חדש לכם? אלוהים שבשמיים. נדמה כאילו תנאי מוקדם להצטרפות לסדרה הוא חוסר הבנה מוחלט של הז’אנר.  

אני חושב שהיה סביר להניח שנראה את רנין/נסרין עפה כבר בשבת. גם ערביה, גם היתה איטית להחריד במשימה (לא כמו אריק, אבל הוא לא ערבי) וגם באה לא טוב לנתן, הרמבו דה-לה-שמאטע של השבט. מה שבאמת יפה, זה שעל פניו “קניבה” הוא השבט עם החזקים, הגברים וזה שאמור לקרוע את כולם. כמה נחמד שהם הפסידו באתגר לאוסף המיספיטס של “בארו”. יש תקווה לחננות!