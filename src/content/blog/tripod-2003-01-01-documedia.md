---
title: "Documedia"
pubDate: "2003-05-23"
source: "tripod"
category: "tv-reviews"
original_file: "/writings/2fg/TV/2003/Documedia.html"
---

**


 

@כותרת**

** **

**@משנה:**

** **

**@רציף:**

יש זן מיוחד של אנשים, יש שיאמרו מאוס, הקרויים 'ניט-פיקרים'. אלו אנשים שההתמחות שלהם, שלא לומר האובססיה שלהם היא למצוא את כל הטעויות הקטנות בכל דבר, את כל הפשלות הכי זערוריות בעשייה של מישהו ולהצביע עליהם בקול ענק ובתרועה גדולה. קצת כמו מבקרי טלוויזיה, רק בקטן. מה זה בקטן, במיקרוסקופי. אלו האנשים שיכתבו באתרי האינטרנט "איך זה שבסרט על ימי הביניים רואים הרחק ברקע עמוד חשמל" או "איך יכול להיות שבפרק 527 של דיפ ספייס ניין אומרים שסיסקו סיים את האקדמיה בשנת 2587, כשבפרק 412 של סטאר טרק נאמר במפורש שהוא סיים באותו מחזור עם בארקלי, שהוא כידוע ממחזור 89'". הבנתם את הרעיון. לרוב, האנשים האלה נעים על הסקאלה שבין קוריוז משעשע למטרד חולף, עד שמישהו נותן להם תוכנית של ביקורת המדיה, להלן – "דוקומדיה".

זה הזמן לציין, שזה מאוד בעייתי שאנחנו, בתור חלק ממבוקריה הפוטנציאליים של "דוקומדיה" (ולא רק פוטנציאליים, הם כבר נכנסו בנו בעבר על ביקורת מסעדות) נעביר ביקורת על המבקרים. מצד שני – מישהו צריך לבקר את המבקרים שמבקרים את המבקרים וכך עד אין סוף. (ראו הוזהרתם – נסיון למצוא את קצה המעגל הרקורסיבי הזה עלול לגרום לכם להיכנס לסרטים רעים במיוחד).

אז למרות שאנחנו בעלי עניין, שלא לומר אינטרסנטיים, אנחנו מרשים לעצמנו לומר ש"דוקומדיה" היא תוכנית גרועה. הסיבה שהיא תוכנית כל כך גרועה היא שהיא מועלת במנדט שלה. דווקא במדינה קטנה כמו שלנו, עם תקשורת כל כך ריכוזית וצלובת אינטרסים, היה ראוי שהערוץ הראשון, המשוחרר לכאורה מלחצים מסחריים ואחרים ירים תוכנית ביקורת מדיה ראויה ונושכנית, כזו שמטפלת בנושאים החשובים שעל סדר היום.

מה קיבלנו במקום זה? תוכנית נושכנית, שמטפלת בנושאים הראויים, רק באספקטים הכי לא חשובים שלהם. כשמתי גולן, מנחה התוכנית, חוקר את יועץ התקשורת של הרב מצגר למה הוא הגיע ולא כבוד הרב, זה השלב שבו הצופה, שדווקא חושב שנושא טיפול התקשורת בנושא הרב מצגר הוא נושא ראוי לדיון, מעביר ערוץ.

חשבתם שבזה נגמרה הקטנוניות? מה פתאום. בחדווה בלתי מוסברת הוא מציג שני טורים בעמוד הראשון של ידיעות שסותרים אחד את השני! לא נכון! נפלנו מהכיסא.

אי אפשר גם להתעלם מפינתו של הסטנד-אפיסט(?) חיים אלמקיס, שקצת הצחיקה (איפה גרבוז כשצריך אותו?) אבל לקתה באי-דיוקים עובדתיים שאם היו קורים אצל מישהו אחר, תהיו בטוחים שגולן היה מסתער עליהם כמוצא שלל רב.

עכשיו שדוד גלבוע (בערוץ 10 קוראים לו דודו) עזב את "תיק תקשורת", שאביב לביא כבר לא כותב ביקורת תקשורת ב"הארץ", היינו מצפים שהערוץ הציבורי יציג תוכנית ביקורת מדיה חשובה ואפקטיבית. אלוהים יודע שאנחנו צריכים אחת כזאת. במקום זה – קיבלנו תוכנית שלא מתעלה מעל אחרון הניטפיקרים באינטרנט שמצייץ בחדווה על כל טעות הגהה שהוא מוצא.

* המציגים הינם שמנים.

 











