---
title: "4Sale"
pubDate: "2000-01-01"
source: "tripod"
category: "internet"
original_file: "/writings/internet/2000/4Sale.html"
---

**


 

 **

**:: פראיירים לא מתים,
הם רק קונים ב- ****4Sale**** ::**

 

אני צרכן פראייר.
הגיע הזמן להודות בעובדה הזאת. לא משנה אם אני קונה מכונית או מוכר אותה, איכשהו
אני תמיד משלם על העברת הבעלות. כל פעם שאני מנסה להתמקח על משהו, אני יוצא מופסד,
ואני אף פעם לא מתלונן כשדופקים אותי במחיר. ככה אני, נצר גאה לשושלת פולנית ארוכה
של פראיירים. זאת אחת הסיבות שאני כל כך מתלהב מלקנות דברים ברשת. המחיר קבוע, אין

מוכרים להתמקח אתם, פשוט, קל ונוח. עד היום ביצעתי עשרות רכישות דרך הרשת – ספרים,
דיסקים, DVD-ים ואפילו את מחשב הלפטופ עליו אני כותב ברגעים אלה. קניתי מאתרים
בארץ, מאתרים בחו"ל, אפילו השתתפתי בקניות קבוצתיות עם אנשים שאני לא מכיר.
אף פעם לא דפקו אותי, עד שקניתי ב- 4Sale.co.il.

מעשה שהיה כך היה.
לרגל יום הולדתו של אבי, החלטתי לקנות לו פאלם-פיילוט. ככה זה כשיש לך בן בעסקי
ההיי-טק, אתה מקבל מתנות שאתה לא ממש רוצה. החלטתי לקנות את הפאלם ב- 4Sale, הצעתי כמה הצעות במכרז,
והפלא ופלא – זכיתי, ואפילו במחיר נאה.
 ב- 4Sale יש אמנת שירות מכובדת, מרובת סעיפים, ולפי סקר שהם פרסמו באתר הם
אתר המכירות המוביל בארץ, ככה שלא היתה לי שום סיבה לחשוש.

עבר שבוע, עברו
שבועיים, עברו שלושה, ואין פאלם באופק. אמנם 4Sale מתחייבים למשלוח תוך 21 ימי עבודה (מאיפה הם מביאים את הסחורה?
ניקרגואה?), אבל קצת נלחצתי. התקשרתי ל- 4Sale. בחורה מאוד נחמדה ענתה לי, אמרה שזה באמת לא בסדר, היא תבדוק מה
קורה. עברו עוד כמה ימים, התקשרתי שוב פעם, בחור נמרץ ואסרטיבי הסביר לי שהיה
מחסור אצל הספק, וששבוע הבא, מאה אחוז אני מקבל את הפאלם. עבר עוד שבוע, וניחשתם
נכון – אין פאלם. שוב התקשרתי, אמרו לי שזה באמת לא בסדר שלא קיבלתי, הם ידברו עם
האחראית, והיא או-טו-טו חוזרת אליי. נחשו מה? היא לא חזרה אליי. התקשרתי שוב –
האחראית יצאה לרגע, היא תכף תחזור. התקשרתי שוב. הפעם התעקשתי להישאר על הקו ולא
לחכות שיחזרו אליי. לאחר מספר דקות בישר לי הדוד הנחמד בקצה השני של הקו שהדגם
שהזמנתי אזל, ולא יהיה עוד. עם זאת, אני יכול לקנות את הדגם היותר מתקדם (Palm Vx, אם אתם מתעקשים), תמורת תוספת זעומה של כ- 400 שקלים. וויתרתי על
התענוג  וביטלתי את ההזמנה. לזכותם יש לציין שהם
וויתרו לי על דמי הביטול. איזה בסדר הם?

כמובן שסיפרתי לכולם
איזה אהבל יצאתי, ואז התחלתי לשמוע עוד סיפורים מהסוג הזה – ר' (השם המלא שמור
במערכת) זכה במכרז על מכשיר CD למחשב.
לאחר שחלף חודש ולא קרה כלום, גם הוא התחיל במסכת הטלפונים ל- 4Sale. הוא ספר 15 שיחות שבהן
הבטיחו לו שיחזרו אליו, ולא חזרו. רק לאחר צרחות וצעקות הוא קיבל את ה- CD שלו, בחודש איחור.

יכול להיות שזה לא
מדגם מייצג, ויכול להיות שתשעים ותשעה אחוזים מהאנשים כן מקבלים את מה שהזמינו,
אבל סטטיסטיקה לא ממש עוזרת כשנמצאים באחוז שלא.

מוזר איך כשקונים ב- Amazon, אם המשלוח מתאחר ולו ביום, מקבלים E-mail
מתנצל המסביר את סיבת העיכוב. מ- 4Sale לא שמעתי עד היום.

קראתי אתמול שוב את
אמנת השירות של 4Sale.
"המוצרים יגיעו אליכם תוך פרק הזמן המוגדר", "כל לקוח הוא אצלנו
אח"מ, ויזכה לשירות של VIP”,
"חווית קנייה מהנה וייחודית". אכן, מהנה וייחודית.

 

נ.ב.

בבירור מהיר שערכתי
עם "כלנית", יבואנית Palm, הם
טענו כי אין את הדגם שהזמנתי במלאי כבר חודשיים. כל מי שמופתע – שירים יד. בסוף
קניתי לאבא שלי פאלם בחנות. הרבה יותר יקר, אבל לפחות מקבלים את המוצר ביד.

 












