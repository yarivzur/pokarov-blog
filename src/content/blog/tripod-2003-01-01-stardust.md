---
title: "Stardust"
pubDate: "2003-01-01"
source: "tripod"
category: "tv-reviews"
original_file: "/writings/2fg/TV/2003/Stardust.html"
---


 
















**Fri, 07 February 2003**

למרות יחסי הציבור הלא ממש מוצלחים, ולמרות שהצופים מסרבים  להגיע - מסיבות השמורות עימם ועם דודו טופז, הצליח ערוץ 10 להעמיד בשנה האחרונה לא מעט אלטרנטיבות לשלטון העריצות של ערוץ 2. לפחות בחלק מהתחומים מצליח היום הערוץ הצעיר לספק תחרות אמיתית לממסד הישן ובחלק מהמקרים, אפילו משאיר מאחור את המתחרים (מעניין עם אילנה דיין כבר הבינה שהרעש שהיא שומעת זה רינו צרור עוקף אותה בסיבוב). "אבק כוכבים", תוכנית עולם הבידור של הערוץ, היא בפרוש לא אחת מהם.

להגיד ש"אבק כוכבים" היא תוכנית גרועה, יהיה לא הוגן כלפי האנשים החביבים מרוממה שהתמחו בעשיית תוכניות כאלו. כי בעוד שאנשי ערוץ 1, ישבו שנים וקרעו את התחת, עד שהצליחו להוציא מוצרים גרועים כמו "סיטון" ו"אישה באפור" -  "אבק כוכבים", נראית כמו אלתור חובבני שלא מצליח אפילו להגיע לרמות האינטלקטואליות של "ערב אדיר" (וביננו, זה לא ממש קשה).

הבעיה המרכזית של "אבק כוכבים", מעבר לעובדה שהשם שלה לא אומר כלום, היא שברגעים הרבה יותר ארוכים היא נראית כמו גרסת "אצבעוני" של גיא פינס. זה, מתחיל בתכנים (עם כל הכבוד, פינת "הכה את המומחה" לגבי רכילות הוליוודית זה קצת "ראש אחד", לא?), ממשיך בתפאורת האולפן שכאילו עשו אותה בכוונה כדי שתגרום לצופה מעל גיל 12 הלם קטטוני (וזה, אגב, תופס גם לגבי הלבוש של אביבית חזקיה) שייאלץ אותו להחליף ערוץ או להסתכן במוות מוחי מהיר אך כואב, ושיאו, כמובן, במנחה.

אחרי צפייה בלא מעט תוכניות של "אבק כוכבים" (ואחרי זה אומרים שאנחנו אוכלי חינם), נדמה לנו שעל מקבלי ההחלטות של ערוץ 10, עבר תהליך קוגניטיבי זהה לזה שעובר מידי פעם על מנהלי קבוצות כדורסל ישראליות כשהם מחתימים, בלי שום מבחן בדיקה או שאלה, כוכבי אן.בי.אי. לשעבר, רק כדי לגלות שכל קשר בין השחקן שהפחיד את שאקיל אוניל לכדור השומן החביב שמעוכב על ידי האנשים החביבים של משרד הפנים בנתב"ג (לא ברור איך יכול להיות שעד שכבר מישהו עושה לנו טובה ובא הנה, לבירוקרטים ממשרד הפנים יש מה להגיד בנושא) הוא מקרי בהחלט. אפשר להגיד הרבה דברים טובים על אמיר פי גוטמן (לא אנחנו, אבל תאורטית), אבל אף אחד מהם לא קשור לכישורי הנחיה, פשוט כי אין לו כאלו. למעשה, אם ננסה לפרוט את זה, מדובר באדם שלא היינו נותנים להנחות את טקס יום המשפחה בגנון של תקווה. הוא אולי נראה טוב (כל הבנות שאנחנו שאלנו אמרו: "אנחנו לא אוהבות את סגנון הערס המלוקק, אז אולי תשאלו מישהי אחרת", ולא מצאנו שום אוהד הפועל בסביבה), רק שמאז תום עידן הסרט האילם זה פשוט לא מספיק, בעיקר לאור העובדה שיכולת הביטוי של גוטמן מביכה (במקרה הטוב) וגובלת באינפנטיליות במקרה הפחות מוצלח.

מי יודע, אולי אנחנו זקנים מדי (לא רצו לקבל אותנו לאורנג' BU, ואנחנו כל כך רצינו את הסווצ'ר של "המורדים"!), אבל נראה שהתוכנית הזאת מיועדת לנוער מתבגר שאוהב, איך לא – מעריב לנוער, ים ורשת ג' (הנוער היום עדיין שומע רשת ג'?), ואם כן, מה חטאו בני הנעורים של היום שהם צריכים לקבל את סי היימן?

שורה תחתונה – לא תמיד צריך לתמוך באנדרדוג, ו"אבק כוכבים" היא דוגמא מצויינת. ערוץ 10 מתבקש לשלוח את התוכנית בדחיפות למקצה שיפורים, גם עם זה אומר לוותר על גרעין המעריצות של היי-פייב. עכשיו, שתאגיד הבידור של גיא פינס עומד להתרחב לערוץ 2 (באינטרנט כבר הדביקו לזה את הכינוי "פינס אנלארג'מנט"), זה פשוט לא מספיק.

 

 











