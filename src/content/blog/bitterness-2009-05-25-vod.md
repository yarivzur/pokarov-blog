---
title: "סטרייט טו VOD"
pubDate: "2009-05-25T12:47:50"
source: "bitterness-inc"
category: "Bitterness Inc"
original_id: 207
---

אז עוד יומיים עולה ב- VOD של הוט הסדרה “החצויה”, ואתם כולכם עדיין עסוקים בשאלות קטנוניות האם מותר [להתאבל ביום העצמאות](http://www.haaretz.co.il/hasite/spages/1087791.html) (לא), האם מותר לקנות [באמפמ](http://zilzul.com/coldfusion/?p=5061) (לא) והאם מישהו יזכור את [מירית וקנין](http://www.nrg.co.il/online/7/ART1/893/183.html) עוד יומיים (ממש לא). העלייה של החצויה “סטרייט טו VOD” היא ארוע חשוב. אני מהסס מלכנות אותו “מכונן”, אבל הוא חשוב. במשך שנים היה בארץ מונופסון של גוף שידור אחד ויחיד (ערוץ 1) שהיה היחיד שקבע מה משודר והיחיד שהיה יכול לקנות יצירות מגופי יצירה עצמאיים (או לייצר עוד סדרה על יהדות ספרד עם מנשה רז, מה שיותר מגניב). היום השוק קצת יותר טוב, אבל עדיין, מדובר בשוק קטן ובעייתי. יכול להיות שתהיה לך סדרה יומית טובה (?) וברגע האחרון יחליט מישהו להפוך אותה [מסדרה יומית לסדרה שבועית](http://b.walla.co.il/?w=/3050/1480527). אתה תלוי לחלוטין בקפריזות השיבוציות של מישהו שלפחות לצופה ההדיוט מהצד (עבדכם הנאמן) נראה שהוא [משבץ](http://www.nrg.co.il/online/1/ART1/894/272.html) רק אחרי שהוא מוריד כמה ראשים טובים.    

ואז מגיעה החצויה. שתי מילים על הסדרה עצמה – מדובר בסדרה שתתקשה להיכשל. קחו כמה כוכבני נוער לוהטים (יון תומרקין, מאיה שואף, עמית פרקש וכל מי שהתקרב להיי-סקול מיוזיקל), תוסיפו כמה שחקני חיזוק איכוצ’יים, תמקססו את העלילה של “דמדומים” וקיבלתם את הדבר הבא: “…מה שאלה לא יודעת זה שליאו הוא למעשה ערפד בן 300 שנראה כמו תלמיד תיכון חתיך בן 15. היא אינה מעלה בדעתה שליאו בעצם בא לחפש אותה ושהוא זה שיעזור לה לגלות את ייעודה. בעזרתו של ליאו היא מגלה שהיא "חצויה" - חצי ערפד חצי אדם - והיחידה שיכולה להציל את העולם…”  

כן, גם לי יש קצת טעם של קיא בפה אחרי שקראתי את זה, אבל ברור לי שזה יהיה להיט. וברור גם שכל ילדה בת שלוש עשרה שתבוא ביום שאחרי לבית הספר בלי לדעת מה היה אתמול ברומן המתרקם בין ליאו ואלה תהיה פחות או יותר באותו מקום חברתי כמו הילד שהגיע בכיתה ד’ לירושלים וכששאלו אותו איזה קבוצת כדורגל הוא אוהד הוא ענה “נראה לי הפועל, לא?” (ד”ר צבי אומר שעוד כמה שנים בתרפיה והזכרון הזה יהפוך להיות משהו מבנה אישיות).   

הנקודה היא כזאת – אל תתבלבלו עם קונוטציית ה”סטרייט טו וידאו” שנהגה לסמן [מוצרים מזעזעים במיוחד](http://www.imdb.com/title/tt0844760/) שהמסך הגדול לא מסוגל להכיל. כן, כבר היו סדרות כאלו (רד-בנד), אבל הן היו מוצרי נישה קטנים. פה מדובר עם סדרת דגל. זאת הולכת להיות סדרת להיט. כל הילדות ירצו לראות אותה. ותוך חודשיים, כל גופי השידור ירוצו אחרי חברת ההפקה ויתאימו את לוח השידורים שלהם אליה. סטרייט טו VOD היא העתיד. במקום יס הייתי משקיע קצת פחות בהגנבות סטייל “לתכנת את המקס מהבית” (למרות שזה רעיון חמוד) ויותר בלדחוף את ה- VOD שלהם. במקום ערוצי הברודקסט הייתי מנסה לגדל קצת ענווה. זה טוב לקארמה.  

  

  

   

נ.ב.   

חוק יריב לטלוויזיה # 35: אין **שום** משדר טלוויזיוני שצריך לקחת יותר משעה וחצי (כולל פרסומות). באמת. עוד לא נולדה חתיכת התוכן שתהיה לעיסה עד כדי כך.